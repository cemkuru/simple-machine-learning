Kurcaladıkça bozuldu
G.Saray, sadece ilk 10 dakikasını kötü oynadığı maçta, Kopenhag karşısında oyun üstünlüğünü ele geçirmesine rağmen golü bulamadı. Maça 4-4-2 düzeninde başlayan Mancini, ikinci yarının başından itibaren takımın kurgusunda değişiklikler yaptı. 4-2-3-1’e dönen İtalyan teknik adam, Burak’ı sola, Bruma’yı ise Drogba’nın arkasında merkeze aldı. 

Ancak çift santrforlu düzenden tek santrfora geçince Kopenhag stoperleri Drogba’yı daha rahat kontrol etme imkanı buldu ve baskılı oyuna rağmen pozisyonlar gelmedi. Daha sonra Ceyhun’u oyuna alıp forvet arkasına Selçuk’u çeken Mancini, Bruma’yı tekrar kanada aldı. Ancak yine beklenilen olmayınca bu kez Ceyhun’u stopere çekip Selçuk’u eski pozisyonuna döndürdü. 

HENÜZ ŞANS BİTMEDİ

İkinci yarının tamamı G.Saray’ın hakimiyetinde geçmesine rağmen G.Saray pozisyon üretemedi. Formda bir Wesley Sneijder’in yokluğu bu baskılı oyunda çok hissedilirken bir diğer sakat oyuncu Fernando Muslera’nın yokluğu farkedilmedi. İlk 10 dakika dışında sahada istediklerini yapan G.Saray, yediği gole cevap veremeyince avuçlarının içindeki avantajı da yitirmiş oldu. 

Grupta bundan sonra Real Madrid ve Juventus’a karşı iki zor 90 dakika daha var. Belki avantaj kayboldu ama şans bitmedi. G.Saray kalitesinde bir takım, bu kadar iyi oynadığı bir maçta sahadan en kötü 1 puanla ayrılmalıydı. 

BEKLENTİLERİN ALTINDALAR

Selçuk, G.Saray takımında görevini en iyi yapan oyuncuların başında gelirken Burak ve Drogba gibi iki golcü beklentilerin altında kaldı. Kopenhag takımı ise gücü doğrultusunda savunma ağırlıklı oynayarak iyi bir direnç gösterdi ve bu mücadelesiyle 3 puanı kazandı. 

Mancini'nin maç sonunda yaptığı değerlendirmede beşinci hafta maçlarını es geçip son maçlara yönelik yorum yapması ise hiç hoş değildi. Belki gerçekçi sonuçlar 5. haftada Real Madrid ve Juventus’un galibiyetleri olarak görülebilir ama futbolda her şey elbette ki mümkün.