İlk periyot tutulması
Galatasaray Liv Hospital’in Eurolig’de ne yapabileceğinin de iyi kötü anlaşılacağı bir maçtı bu. Şampiyon Olimpiakos karşısında ilk periyottaki tutulma yüzünden kazanabileceği maçtan yenik ayrıldı. Rakibin çok sert savunması karşısında bocalayışımızın yanında 6 kez denediğimiz üçlüklerin hiçbirinden sonuç alamayışımız yüzünden 22-11 geriye düştük.

    İkinci periyotta biraz oyuna ısınır gibi olduk ama dış şutlarda bizim hiçliğimizin yanında rakibin sıkıştıkça istediğini bulması farkın sürmesine yol açtı. Periyot sonunda Javai’den yararlanmaya başlamamız ve faullerden bulduğumuz sayılar biraz olsun ayakta durmamızı sağladı. Sarı Kırmızılı takım ikinci yarıya müthiş başladı. 6-0’lık seri, oyunun büyük bölümü geride kalırken (25’30”) Göksenin’in ilk üçlüğü bulması, Arroyo’nun da nihayet devreye girip iki de üç sayılık isabeti öne geçmemizi bile sağladı: 57-56. Sonrasında Olimpiakos’un final periyoduna 59-57 önde girmesini umursamadık. Çünkü ilk yarıda sadece 30 sayı atabilmişken bu periyotta 27 rakamını tabelaya yazdırmıştık.

    Soluk soluğa bir final periyodu oynanacağı açıktı. Periyodun yarısını geçtiğimizde skor 66-65’ti. Yani kazanabileceğimiz bir noktaya gelmiştik. Sonrasında Spanoulis’in üçlüğü ve iki hücumdan boş dönmemiz çok açık bir tecrübe farkıydı. Ardından bir de Printzezis’in üçlüğü direncimizi kırdı. Sonraki hücumlardan da boş dönmemiz aranın açılmasına neden oldu. Maçın ilk periyotta yediğimiz farkla (11 sayı) sonuçlanması da ilginçti. Galatasaray Liv Hospital potansiyeli olan ve heyecan verici bir takım. Abdi İpekçi tribünlerini dolduran taraftar da yabana atılmayacak bir güç. Bundan daha iyisini de yapabilecek takım var ortada ama biraz daha zaman ve belki başka şeyler de gerekiyor.