Bir berbat gole mahkum olduk!
Maçın başındaki dağınıklığımız yüzünden yediğimiz bir berbat gole mahkum olduk ve gruptaki durumumuzu her bakımdan tehlikeye soktuk.

Beyaz formasıyla maça Real Madrid gibi başlayan Kopenhag, Cim Bom’un İstanbul’da kendisine yaptığını burada tekrarlamaya çalıştı ve bu konuda istediğini daha maçın başında elde etti. Sarı Kırmızılı takımın bilinen savunma perişanlığı bu goldeki temel etkendi. Üç savunmacı ve kalecinin ağzı açık izlediği paralel ortada ufak bir dokunuş yenik duruma düşmemize yetti. Sadece iki dakika sonra bir kez daha santra yapmak zorunda kalmamızı da direk önledi.

    Mancini’yi ne kadar tanıdığı belirsiz bazı yorumcular onu “savunmacı” ilan etmişti. Keşke İtalyan hocanın gerçekten böyle bir özelliği olsa ve bunu takımına kazandırabilse... Galatasaray inanılması güç derecede kolay gol yiyen bir takım. Real Madrid karşısında da bu böyle, T.Konyaspor önünde de... Büyük hayaller kurarken küçük gerçeklere takılıp kalma tehlikesi oluşuyor bu goller yüzünden.

    10 dakikalık perişanlığın ardından oyun normale döndü. Burak’ın kafa vurma konusunda belli bir kalitesi olsa beraberlikle kalmayıp öne bile geçebilirdik. İlk yarıda bulabildiğimiz tek kornerde Melo’nun kafa vuruşunun direkten dönmesi talihsizlikti. Ağlara gönderebildiğimiz tek topta Bruma ofsayttaydı. Bütün bunlar Cim Bom’un ayağa kalktığını gösteriyordu ama gol atmadan bunun bir değeri yoktu.

    Elbette ki bunlar olurken Kopenhag takımı da izlemekle yetinmedi. Aynı fırtınayı bir kez daha oluşturamadılar ama mutlak gollük pozisyonlar buldular. Riera ve kaleci Eray’ın çok önemli hamleleri ikinci golü kalemizde görmeyi önledi. Savunmacılarının kanatlardan yaptığı bindirmelerde çok zorlandık. Zaten Mancini’nin getirmeye çalıştığı düzenin en büyük sorunu da buydu. Galatasaray, TFF’nin yabancı kuralından çok çekti. Sezon ortasında hâlâ birbiriyle ilk kez oynayan adamlarla maça çıkmak zorunda kalıyor. Kanatlarda Eboue-Aydın, Riera-Bruma bu sıkıntıyı yaşadı. Yetmiyormuş gibi öndeki adamların kanatlarını değiştirmekten medet umulması oyunu büsbütün çorbaya çevirmekten başka birşeye yaramıyor... Drogba da sert savunma arasında zorlandı. Burak ve Aydın’la bağ kuramadı. Selçuk çok çırpındı ama bir işe yaramadı.

    İkinci yarıda tek kale maç oynandı ama pozisyona dönüşen atağımız çok azdı. Mutlak üstünlüğümüz, böyle bir rakibe yenilme üzüntüsünü büyütmekten başka birşeye yaramadı. Özellikle Burak’ın kanatta kendini paralarcasına koşması ama biraz da bu nedenle gol bölgesinde zayıf kalması, oyunun büyük bir bölümünde forvet arkası gibi oynayan Bruma’nın kayboluşu işi zorlaştırdı. Cim Bom Sneijder’i çok aradı.

    Mancini’nin Aydın’ı Ceyhun’la ve tek kişiyle hücum eden rakip karşısında Semih’i de Umut’la değiştirmesi doğru hamlelerdi. Amrabat’la da son kozunu oynadı ama olmadı... Juventus’un kazanamayışı grupta işleri hâlâ karışık durumda bıraktı. Ancak ikincilik şansımız kadar sonunculukla evimize dönme tehlikesi de arttı.