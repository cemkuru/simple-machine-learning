Uygun adım...
Yarışırken gelişen, geliştikçe oyun etkinliği artarak değişen bir yapıda Fenerbahçe. Her hafta bir öncekine oranla biraz daha toparlanıyor. Eksiği varsa gideriyor, hatası varsa düzeltiyor.

Mesela geçen haftaki Erciyesspor deplasmanını hatırlayın. Orta alanın hücum organizasyonuna katkısı yok denecek kadar azdı. Selçuk, Emre, Cristian’lı başlangıç üçlüsü, Selçuk’un ikinci yarı başlarındaki bir yakın mesafe kafa vuruşu dışında hücuma hiçbir aksiyon katamamıştı. Üstelik de Fenerbahçe’de rekor sayıda pas yaptığı bir oyunda.

Ersun Yanal, belli ki bu eksikliğin giderilmesi için hafta içerisinde gereken çalışmaları ve uyarıları yapmış. Mehmet Topal, Alper ve Cristian’lı üçlü, bu defa sezonun en katkılı ilk yarısını oynadı. Takım oyunun boyunu kısa tuttu. Alper ve Cristian, öndeki üçlüye yakın durdu. Savunmanın arasına, arkasına toplu, topsuz sızmalar yaptı. Ceza alanı içerisindeki takım performansı bir anda arttı. Bu bölümde önde baskı uygulayarak oynayan Fenerbahçe, ilk yarı skorunu da bu ikilinin ceza alanı içerisinden yaptıkları asistlerle aldı. Daha önce duran toplar ve kanat organizasyonlarıyla sağlanan etkinliğin odağı bu sefer orta alana kaydı. Dünkü oyunun ilk bölümüne yansıyan en önemli gelişme buydu. Bir başka gelişme, son haftalarda zaten kendisini göstermeye başlamıştı. Hepinizin bildiği gibi Fenerbahçe özellikli oyunculardan oluşan kaliteli bir kadronun sahibi. Bu kadro, fizik kalite olarak da rakiplerinin önüne geçince, Fenerbahçe hele de kapasitesi sınırlı rakipler karşısında kolaylıkla oyun üstünlüğünü kurma şansını da yakaladı. Adele gücü yükselen oyuncuların oynama iştahı arttı. Takım birlikteliği, oyun bütünlüğü büyük ölçüde yakalandı. Ve tüm bunların sonucunda da Fenerbahçe, şu an itibarıyla ligin hücum zenginliği en yüksek ve en fazla seyir zevki veren takım konumuna taşındı.

Dünün ilk yarısında keyif alarak izledim Fenerbahçe’yi. İkinci yarıda skorun getirdiği rehavet, ilk bölümdeki güzellikleri ortadan kaldırdı. Gaziantepspor oyuncu ve oyun değişiklikleriyle karşı alana taşındıkça Fenerbahçe’nin o rehavetinden yararlandı. Üç önemli pozisyon yakaladı ve birinde golü de attı.

Fenerbahçe golü yedikten sonra pabucun pahalı olduğunu anlamaya başladı. Ve o rehavet ortamından uzaklaştı, yeniden maça asılmaya yöneldi. Salih’in mükemmel asisti ve Emenike’nin vuruşuyla maçı noktaladı. Geçen hafta ligdeki ilk kez golle tanışan Emenike, dünü de dubleyle geçirdi. Yani skora önemli katkı yaptı. Ama oyuna katkısı çok sınırlı kaldı. Zaten o katkıyı yapabilse, örneğin biraz Webo özelliğinde oynayabilse fark çok daha büyük olacaktı.

Sonuç olarak şunu söyleyeyim. Fenerbahçe yoluna uygun adım gidiyor. Dünün ikinci yarısından da ders çıkarabilirse sanırım zirve mücadelesindeki performansını daha da artıracak