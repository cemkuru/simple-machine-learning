Savunamazsan kazanamazsın
Tempo, heyecan, keyif, gol ve pozisyon zenginlikleri, ne ararsanız vardı Manisa’da. İzleyenleri hop oturtup, hop kaldıran bir maç oldu. İki takım da savunma yapmayı bir yana bırakıp, kazanmak için hücumu ön plana aldı ve son günlerin en seyirlik, en tadından yenmez, en gollü oyunlarından biri oynandı.

Evet, iki takım da adeta düelloya çıkmışçasınaydı. İkisi de hücumda hep arayışta oldu, hep gol peşinde koştu.

Ancak... Orta alanlarda ve arka alanlarda ikisi de öylesine savruk, öylesine dağınık, öylesine hata yüklü oynadı ki... Maç bir puan mücadelesi görünümünden çıktı. Adeta bir gösteri karşılaşmasına döndü.

Yani takımlarda taktik disiplin yoktu. Oyunda da kalite!

Futbolda tempolu oynamak, iştahlı oynamak, hücum ağırlıklı oynamak, pozisyon üretmek, gol bulmak, heyecan sunmak, tabii ki çok şey ifade ediyor. Ama takım bütünlüğü, oyun bütünlüğü sağlanamıyor ve taktik disiplin devreye sokulamıyorsa işte o zaman kaliteden söz etmek de zorlaşıyor.

Beşiktaş çok kötü savunma yaptı dün. Oğuzhan önde oynadı. Fernandes özellikle ilk yarıda savunmayı hiç düşünmedi. Veli orta alanda yapayalnız kaldı. Akhisarspor bu zaaftan fazlasıyla yararlandı. İkinci bölgeden üçüncü bölgeye hiç dirençle karşılaşmadan geçti. Savunma adam ve alan paylaşımında sürekli aksayınca, Akhisarspor 14 dakika içerisinde üç kolay gol buldu. Orta alandan gerekli desteği alamayan savunmanın uyumsuzluğu Beşiktaş’ın bu sezon en fazla pozisyon verdiği, en çok gol yediği bir maçı oynamasını sağladı. Özellikle Serdar, Escude ve Ersan bu maçın kasedini tekrar tekrar izlemeli. Ve performanslarıyla ilgili bir özeleştiri yapmalı.

3-1’ten 3-3’ü yakalamak ve önemli bir geri dönüşe imza atmak tabii ki önemli. Beşiktaş hücumdaki iştahı ve etkinliğiyle bunu başardı. Oğuzhan, takımının hücum performansına attırdığı ve attığı gollerle katkı yapmakla kalmadı. Beşiktaş için ne denli gerekli oyuncu olduğunu bir kez daha kanıtladı.

Akhisarspor’a ayrı bir paragraf açmak gerek. Takım savunması iyi değildi. Ancak hücum çıkışlarındaki denge ve üretkenlik takdir edilecek türdendi. Beşiktaş gibi bir rakibe üç gol atmak, bir dolu da pozisyon bulmak bu ligde her takımın harcı değil. Sahasında bileği bükülmez bir ekip oldu Akhisarspor. Ve bu skora karşın dünün kârlısı oydu.