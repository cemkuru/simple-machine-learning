Üç puan Cim Bom’a, alkışlar Tütüneker’e
Maçın böyle başlayacağını gündüz GSTV’de katıldığım Günün Manşeti programında anlatmıştım.

Aradaki olağanüstü güç farkından doğan ‘nasıl olsa kazanırız’ durumu, birkaç gün sonraki Devler Ligi maçı, hemen ardından Kadıköy yolculuğu ve cuma akşamı sendromu gibi bir yığın mazeret yüzünden bu karşılaşmalara zihinsel yönden iyi hazırlanılamıyor ve daha önemlisi yoğunlaşılamıyor. Sonuç da güle oynaya kazanılabilecek maçların tam bir işkenceye dönmesi oluyor.

O kadar ki Muslera kalitesindeki bir kaleci birkaç dakika önce gol olabilecek berbat bir gösteriden ders almayıp sonraki pozisyonda bunun gerçekleşmesine yol açabiliyor. Karşında Gekas ve Hasan Kabze dururken bu saçmalıklara ne gerek var? Öncesinde Sneijder penaltı noktasına yakın yerden iyi bir vuruş yerine ıska geçip futbol komedi filmlerinin aktörü oluyor, yetmedi, daha 10 dakika olmadan sakatlığı nüksedip çıkmak zorunda kalıyor. Bunlar hep iyi hazırlanmamaktan oluyor. İlk yarıdaki perişanlığın Sabri-Eboue arasındaki düzenlemeden doğduğu düşünülebilir mi? Hafta içindeki tahminlerin dışında Eboue’nin solbek başlaması daha makul gibiydi. Çünkü Mancini bilmiyor ama Terim, Sabri’yi bir milli maçta solbek oynatmak zorunda kalmış, hiç de parlak sonuç vermemişti. Buna Umut ve Burak’ın kanatlarda oynama durumundan doğan sorunla Melo’nun formsuzluğu eklendiğinde ilk yarı tek pozisyon bile olmadan geçti… derken son saniyede Büyük Şef sahneye çıktı. O ne kafa vuruşuydu öyle!

İkinci yarının başında yine Drogba takımını üstün duruma geçirecek hamleyi yaptı ama onun nefis ortasında Burak’ın kafa vurmayı bilmeyişi bu fırsatı heba etti. Daha kötüsü Sabri’nin şaşkınlığıydı. Yerini yadırgamaktan doğan şaşkınlık nedeniyle en küçük tehlike yokken verdiği geri pas gol oluyordu… ‘Galiba Arena’da 2 puan daha uçacak’  tıkanıklığına doğru giderken Aydın-Burak işbirliği işkenceyi bitirdi. Aydın’ın pası müthişti, Burak da kendini aştı, kaleciyi geçip attı.

Artık yeterli zaman geçti, söyleyebiliriz: 1- Chedjou yanlış transfer (Evet, direkten dönen kafa vuruşuna karşın). Hele onun yüzünden Bruma’nın oynayamadığı düşünülürse tam bir felaket! 2- Emre Çolak çok iyi ama 30 yıl öncesinin futbolunu oynamaya çalışıyor, oyunundan hiçbir sonuç çıkmıyor, dikkat! 3- Mancini’nin oynatmaya çalıştığı düzen sorunlu. Rakiplerinden katbekat güçlü takım gereksiz yere bocalıyor. G.Saray taraftarının bağrına bastığı Uğur Tütüneker kardeşimizi ben de buradan alkışlıyorum. Bu kadar mütevazı bir kadroyla oynattığı futbol bunu hakedecek düzeyde. Cim Bom’dan yıllar önce gönderilmiş oyuncularla eski takımına korku dolu bir 90 dakika yaşattı.