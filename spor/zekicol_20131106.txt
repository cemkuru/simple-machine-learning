Umut’lar Parken’e park etti
Kötü oynasan da kaybetsen, boynunu büker gidersin. Rakip senden güçlü olsa da yenilsen, “Bükemediğin bileği öpmeyi de bileceksin.” dersin. Şu vasat Kopenhag karşısında, böylesine kritik bir maçı vermek, inanın insanın canını acıtıyor.

Üstelik de Juventus’un sahasında yine tek puanla yetindiği bir maçtan sonra.

İşler tam Arap saçına döndü şimdi. Bir beraberlik bile en azından üçüncülük umudunun pekişmesi demekti. Kazanmak ise ikincilik şansını iyice güçlendirmek. Ama kaybedince umutlar, yıllar önce UEFA şampiyonluğunun kazanıldığı Parken’de park etti.

İlk dakikalarda dağınıktı Galatasaray. Nitekim Aydın’ın rakibi kovalamayarak boş bıraktığı kanattan gelen bir ortada golü yedi. Hadi Aydın hata yaptı. Ya Chedjou ile Eboue’nin dikkatsizlikleri… Sanki, “Tıp” oynuyormuşçasına ikisi de donuk kare hareketsizliğindeydi. Zaten Eboue’nin önü, Chedjou’nun arkasından ikinci direğe girdi ve topu filelere gönderdi.

İki dakika sonra, savunma dikkatsizliği Kopenhag’a bir de direkten dönen top şanssızlığı getirdi. Bu defa da hareketsiz kalıp Jörgensen’e kafa vurma fırsatı tanıyanlar, Burak ile Eboue’ydi.

Galatasaray 20. dakikadan sonra kendine geldi. Oyunun kontrolünü tamamen ele geçirdi. Üst üste ataklarla ve kanat ortalarıyla Kopenhag kalesine yüklendi. 4 önemli pozisyon üretti. Burak’ın cepheden iki kafa vuruşu kaleciye gitti. Melo vurdu, golü direk engelledi. Drogba vurdu, üstten dışarıya gitti. Kopenhag savunması, hele de yüksek toplarda iyice dağılıp gitmişti. Lakin son vuruşlar, hele hele Burak’ın kafa şutları hiç de yeterli değildi.

İkinci yarı baskı iyice arttı. Oyun adeta tek kaleye döndü. Kopenhag kalesi önünde etten duvar ördü. Baskı yoğun, arayış sürekli, ama bu defa pozisyon üretimi yetersizdi. İlk yarıdaki hücum zenginliği, yerini kısırlığa terk etti. Oyuna çift forvetle başlayan Mancini, Aydın-Ceyhun değişikliğiyle Burak’ı kanata çekti, Selçuk’u forvet arkasına gönderdi. Ardından Semih-Umut değişikliğiyle Ceyhun’u stopere kaydırdı, Umut’la hücumu destekledi. Yetmedi bir de Burak-Amrabat değişikliğiyle şans denedi. Ancak hiçbiri Kopenhag’ın ikinci yarıdaki savunma düzenini bozmaya yetmedi. Bu bölümde hücumu hiç düşünmeyen ve skoru korumaya oynayan Kopenhag inatçı direnişinin karşılığını aldı. İç saha performansına bir de Galatasaray galibiyetini ekledi.

Sonuç tabii ki kötü ve üzücü. Ama grupta oluşan tablo, bir hayli düşündürücü. Artık Juventus’u yenmekten başka çıkar yolu yok Galatasaray’ın. Ve zaten kaderinin belirleneceği maç da o maç olacak. Futbolun yazılı olmayan kuralının bir kez daha işlediği bir Kopenhag hüsranı yaşandı. Kalesine üç kez etkili gelebilen bir rakip karşısında kaybetti Galatasaray. Bırakın beraberliği, hem de kazanabileceği bir maçı kaybetti. Önce savunmadaki dikkatsizliklerden… Ve sonra da hücumdaki son vuruş beceriksizliklerinden.