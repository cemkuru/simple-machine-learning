Terim’den umutsuzum
Aslında Terim’in takımın başına getirilmesinde bir yanlış görmüyorum. Çünkü biz günü kurtarmak istiyoruz ve bunun için en uygun aday Terim. Ancak 5+2 sözleşme yapar ve Terim ile reform yapacağınızı iddia ederseniz, hesabınızın farklı olduğu imajını verirsiniz. Benim dıştan gördüğüm, Terim’in karizması kullanılarak sorunları erteleme yoluna gidilmiş gözüküyor. Fatih Terim ile belki Avrupa Şampiyonası’na gideriz ve madalya bile alabiliriz. Ancak yine bu iş ite kaka olacak. Hiçbir zaman sahada iyi futbol göremeyeceğiz. İnişli çıkışlı grafik ile ne yaptığımızı anlamaya çalışacağız.

Bana göre Fatih Terim futbolumuzda reform yapamaz. Keşke yapabilse. Ama Milli Takımımızda bugüne kadar yaptıkları, görev aldığı yıllar (1993-1996 ve 2005-2009) ve arkasında gelen başarısızlıklar, reform yapabilecek bir antrenör olmadığını gösterdi. Bu takıma reformu Abdullah Avcı yaptırabilirdi. O da sebep ne olursa olsun başarısız oldu. Avcı ile ilgili birden fazla yazı yazmıştım. Biz reforma hazır değiliz diye. Reform isteseydik ne Fatih Terim, ne Denizli ne de eski başarıları ile gündeme gelmiş başka bir antrenörün adı geçerdi Milli Takım için.


Artık otoriter antrenör devri bitti. İster inanın ister inanmayın, antrenmanda yaptıklarınız ve hatta soyunma odasında söylediklerinizin bile Twitter ve YouTube’da paylaşılma ihtimali eski tip yönetim anlayışını sadece futbolda değil, hemen hemen bütün yönetim kademelerinde bitirdi. Fatih Terim’in bütün başarısı, karizması üzerine kurulu. Karizmanın etkisi minimuma indiğine göre Terim’de ısrar etmek hatadır.  Bununla birlikte artık futbol çok hızlı ve daha fazla yardımlaşma ile oynanıyor. Bu da bizim en son yaptığımız şey. Mevcut futbol yapımız (yönetim, taraftar, antrenör gibi) bu tarz bir futbola uygun değil. Terim’in yerine yenilikçi başka bir antrenör gelse de başarılı olamaz.


Pele, “Zidane Messi’den daha büyük bir futbolcudur” demiş. Oyun tarzları birbirinden tamamıyla farklı iki oyuncuyu karşılaştırmış. Messi belki kazandığı başarıları ile henüz Zidane veya başka bir yıldızın kariyerine yaklaşamamış olabilir, ancak Messi’nin kırdığı rekorları ve yaptığı şeyleri yapabilecek başka bir oyuncu yok. Zidane kendi oyun tarzı ile takım oyununu daha az seven takımlar için anahtar hükmünde. Messi ise tam bir takım oyuncusu. Ronaldinho’nun Barcelona’dan ayrılması ile patlama yapması bunun örneği. Ödülünü alırken bu konuya vurgu yapıp, takımın sayesinde bu seviyeye geldiğini söylemiş.

Takım oyunu böylesine önemliyken, Milli Takımımız bireysel yeteneklerimizin gayretleri ile bir yere kadar dayanabilir. Kuzey İrlanda ve Belarus maçlarında Arda’yı maçın son saniyelerine kadar oyunda tutarak, zorla iki galibiyet almak başarı değildir.

Reforma ihtiyacımız var ama futbolumuzda, Milli Takım’da değil. Futbolumuzda reform yapamadığımız sürece Milli Takım sadece bazen günü kurtarır, çoğu zaman onu da yapamaz.