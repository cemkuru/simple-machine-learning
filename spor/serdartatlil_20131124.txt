Sivas'a gösterilen kırmızılar ucuzdu
Gazetemiz hakem yazarı Serdar Tatlı, Galatasaray-Sivasspor maçı hakemi Halis Özkahya'yı değerlendirdi.
8. dakika: Eboue’nin dudağının patladığı pozisyonda hakem penaltı kararı vermeliydi. Eboue Sivas ceza alanına girdiği anda, Eren dirseğiyle Eboue’nin dudağını patlattı. Net penaltı ve Eren’e kırmızı kart gösterilmeliydi.

12. dakika: Galatasaray’ın ilk golünden önce Aydın Karabulut’a faul yapıldı. Aydın Karabulut’a Selçuk net faul yaparak topa sahip oldu. Sonrasında Selçuk, Burak’a verdiği pas golle sonuçlandı. Takımı 1-0 öne geçirdi.

21. dakika: Dany’nin gördüğü kartlar tamamen doğru. Hakem inisiyatifini iyi kullandı. Daha önceden sarı kartı olan Dany rakibine kontrolsüzce ayak burnu ile sert vurunca 2. sarı karttan kırmızı gördü. Hakemin kararı doğru.

36. dakika: Cicinho’nun elle oynadığı pozisyonda penaltı kararı doğru. Fakat Cicinho’nun 70. dakikada kırmızı kart görmesi lazımdı. Cicinho, topa ellerini açarak müdahalede bulunuyor. Karar doğru. Sarı kart da tamam. Ancak aynı Cicinho 70. dakikada hakem kararını protesto amaçlı topu yere vurdu. Hakem maalesef ikinci sarı kartı gösteremedi.

39. dakika:  Sivaslı Ümit’e gösterilen kartta, hakem hatası olduğu bir gerçek. Burak kendisini pervasızca yere bıraktı. Ümit Burak’la girdiği pozisyonda topa yetişemeyeceğini anlayınca kendini geriye çekti. Burak da ayağını takarak yere düştü. Hem faul değil, hem de ikinci sarı karttan Ümit’e gösterilen kırmızı kart yanlış. 

90. dakika:  Hem penaltı kararı muğlak ifadeler içeriyor hem de Da Costa’ya gösterilen kırmızı kart gaddarlık. Drogba’ya yapılan harekette yardımcı hakemle beraber penaltı kararı veren Halis oyuncuyu ne diye attı merak ediyorum. Kırmızı kartla yakından uzaktan alakası yok. 

90. dakika: Cicinho dakika 70’te kırmızı görmeliydi ama 90. dakikada gördüğü kırmızı kart çok ucuz ve basitti. Cicinho’yu ikinci sarı karttan oyundan atamayan Halis Özkahya bu kez daha kolay bir pozisyonda ikinci sarı kartla oyundan attı.

NOT: Geçen sene Meireles olayından sonra kimyası bozulan Halis Özkahya Kayseri’de Caner’i oyundan atamadı. Bu maçta da disiplin uygulamalarında gözle görülür yorumlama hataları yaptı. Oyunda gösterdiği-göstermediği kartlarla ciddi şekilde otarite zaafiyeti yaşadı. Oyunun kontrolünü de elinden kaçırdı. Maçın gidişatına direkt etki etti. Bence MHK, Halis Özkahya’yı kazanayım diye hem kendini hem de Halis’i gereksizce yıpratıyor.