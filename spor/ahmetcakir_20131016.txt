Olmayacağını biliyorduk
İstediğiniz gibi oturun ama doğru konuşalım: Bu işin olmayacağını biliyorduk. İki aydır çıkmamış candaki umudun peşinden koşarken düşündüğümüzden daha büyük bir yol alıp umutlanmıştık. Gelgelelim bu kez rakibin gücü ve kalitesi ortadaydı. Üstelik en formda dönemlerindeydiler ve onları yenmemiz için bugüne kadar yapabildiklerimizin çok daha fazlasına gereksinme vardı.

O umudumuz 10 dakika bile olmadan bitti. Böyle bir maçta en olmaması gereken iş o komik golü yemekti. Sonrasındaki çırpınışımız da uzun boylu bir futbol değeri kazanmadı. Tam tersine normal olarak yapabileceğimizin de altında kaldık. Özellikle Arda’nın gol pozisyonunda ayağını yere vurması, Umut’un kafa vuruşu yetersizliği, Burak’ın da bilinen hali dramatik durumlardı.

    Rakibin daha çok gol atma gibi bir derdinin olamayacağı açıktı ama hem baskın hücumlarda hem de set oyununda bizden çok daha iyiydiler. Yani bunu yapabileceklerini bilmenin rahatlığı içindeydiler. Oysa grubumuzdaki öteki maçlarda da işler iyi gidiyor sayılırdı. Ancak biz kendi işimizi görme konusunda bu kadar yetersiz kalınca o da anlamsızlaştı.

    Kadrodaki değişiklik Caner’in yerine hem Hasan Ali hem de Olcan’ın takıma konulması gibi bir durum olmuştu. Açıkçası ikisinin toplam verimi Caner’in altında kaldı. Asıl büyük sorun Burak’ın süregiden formsuzluğu ve gol bölgesindeki etkisizliğimizdi. Biliyoruz, futbolumuz hep yapılamayan hareketlerden oluşturuyor ve bu Milli Takım’ı da etkiliyor ama bu kadarı da insanı bezdiriyor.

    İkinci yarının başında Kuyt-Sneijder işbirliğiyle gelen gol elbette ki bizim için maçın bitmesi anlamına geliyordu. Olmak ya da olmamak önemindeki maçta böylesine kolay goller yiyerek hiçbir yere gidebilmek mümkün değildi. Set oyunu bile denemeyecek basit bir pas alışverişine engel olamamak, bitmez tükenmez savunma perişanlıklarımızdan biriydi.

    Terim maçı 9 kişi sürdürmenin Macaristan maçına benzer bir duruma yol açabileceğini görüp Burak ve Olcan’ı çıkardıysa da Olcay Şahan ile Gökhan Töre’nin yapabileceği fazla birşey de yoktu. Bulduğumuz rekor düzeydeki köşe atışı fırsatının birinde bile tehlike oluşturamadık. Rakibin beğenmediğimiz savunmasını ve yedek kalecisini geçemedik.

    Maç öncesi yazımda berabere kalmanın bile önemli olduğunu anlatmaya çalışmıştım ama onu da becerebilecek halimiz yoktu. Bu yüzden de grubu 4. sırada bitirdik. Yani son maçlardaki emeklerimiz ve kazandığımız puanlar gruptaki yerimizin değişmesi bakımından fazla bir anlam taşımadı. Dünya sıralamasında biraz kıpırdayabilmiş olma dışında birşey yapamadık..

Kazanamayacağımızı Terim de biliyordu. Hatta A.Avcı’ya teşekkür nezaketi biraz da bu imkansızlığı hatırlatmak içindi. O nedenle hedeflerin bitmeyeceğini, 2016’ya hazırlanmamız gerektiğini söyledi. Doğrudur. Eleştirilecek bir yanı da yoktur. Öteki 6 maçta yitirdiklerimizi son 4 maçta bulmak imkansızdı. Sadece bu maça kadar olabilecek en iyi durumu yaşadık. Yere serilmiştik; ayağa kalktık ama hedefe yürüyemedik. 