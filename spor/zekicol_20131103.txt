Webo’ya selam, seriye devam
Emenike pivot özelliklerine sahip değil. Sırtını kaleye döndüğünde verimi düşüyor.

Bu da takımı olumsuz etkiliyor. Çünkü topu ne önde tutabiliyor, ne de arkadan gelen arkadaşlarına servis yapabiliyor Emenike. Yüksek toplarda da yeterliliği sınırlı. Civelli ve Serdar gibi hava hakimiyeti olan iki stoperin arasında, üstelik de Bursaspor gibi sahasında agresif bir mücadeleyi ortaya koyan rakip karşısında. Webo kenarda tutulup Emenike’yle başlamak, dün Fenerbahçe’de işlerin pek de iyi gitmeyeceğinin habercisiydi adeta.

Nitekim oyun başlar başlamaz Fenerbahçe önde sıkıntılar yaşamaya yöneldi. Emenike sürekli top kaybetti. Takımın öne taşınmasına katkı yapamadı. Buna bir de orta alandaki etkisizlik eklenince kontrol Bursaspor’a geçti. Çünkü Bursaspor, kanatlardaki Murat ile Ferhat’ı da bu bölgenin destekçisi yaptı. Beşli bir orta alan kurgusuyla oynadı. Fenerbahçe kenar oyuncularıyla benzer girişimde yeterince bulunamayınca evsahibi ekip ikinci bölgede sayısal üstünlüğü de yakaladı.

Mehmet Topuz’un hücumda kullandığı topu rakibe kaptırması ve Bursaspor’un çabuk çıkması sonucu Fenerbahçe arka alanda dengesiz yakalanınca, iyi hazırlanmış Batalla golü geldi. Dakika 19’du ve rakibin etkili presiyle zaten ritmi bozulan Fenerbahçe, skorda geri düşmenin keyifsizliğini de yaşayınca çok kötü bir ilk yarı oynadı. Düşünün, ligin en fazla pozisyona giren, en fazla gol atan takımı, Kuyt’un devre biterken attığı cılız şut dışında bir tek gol girişimi bile yapamadı.

Fenerbahçe’deki sevimsiz görüntü ikinci yarı başlarında da devam etti. Ersun Yanal, 63’te radikal bir değişikliğe gitti. Verimsiz orta sahadan Mehmet Topal ile Cristian’ı kenara aldı. Emre bu bölgeye, Webo santrfora geçti. Emenike ise daha etkili oynamaya alıştığı sağ tarafa. Futbolun azizliği işte... Beraberlik golü anında ve Webo’yla geldi. Skorda eşitliği yakalayan Fenerbahçe, hissedilir bir şekilde düzeldi. Önde top tutmaya, oyunu karşı kale önünde oynamaya yöneldi. Derken 83. dakikaya gelindi. Yanal tam değişiklik yapmak ve Emenike’yi kenara almak üzereydi. O sırada bir korner kazanıldı. Kaleci Frey boşa çıktı, Emenike kafayı vurdu ve Fenerbahçe galip duruma yükseldi. Golün sevinci biter bitmez ise Emenike-Selçuk değişikliği gerçekleşti. O an, futbolda bazen birkaç saniyelik sabrın bile ne denli önem taşıdığının göstergesiydi.

Fenerbahçe artık iyice rahatlamıştı. Ancak uzatmanın ilk dakikalarında, o rahatlık aşırıya kaçınca bu defa gol olup batacaktı! Savunmanın aile boyu duraksadığı bir sırada Batalla topu yine filelere gönderdi.

Bu defa, hadi tekrar galibiyet arayışları. Son anda bir faul atışıyla oluşan karambolde skoru belirleyen Egemen golü geldi.

Fenerbahçe ölüp ölüp dirilmiş, ama bu maçı da kazanıp seriyi sürdürmüştü.

Bursa bu ligin en zor deplasmanlarından biriydi. Kazanmak, hele de Galatasaray derbisi öncesi kazanmak Fenerbahçe açısından çok önemliydi.

O da dün bunu yaptı. Yine bir son dakika golüyle iyi sonucu, son yarım saatteki oyunuyla aldı. Ve dün bir gerçek açık saçık ortaya çıktı. Bu takımda Webo varken, santrforda macera aramanın gereği yok.