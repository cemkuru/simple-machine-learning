Şansı ile kazandı
GALATASARAY zorlandığı geceyi 3 puanla kapatmayı başardı. Sanırım ilk defa “Sneijder’ın gecesi oldu” diyebiliriz. Belki de geldiğinden beri en faydalı olduğu maçı dün akşam oynadı. Attığı iki gol ve bunun yanında tempolu oyunuyla G.Saray’a maçı kazandıran isim oldu. Ancak şunu söylemek lazım, Sarı-Kırmızılılar’ın ekip olarak ciddi sıkıntıları var. Karabük 10 kişi kalmasaydı, Galatasaray’ın maçı kazanması mümkün değildi. Dün gece ile en çok kafama takılan soru şu: Evinde, Karabük ile oynuyorsun. Göbekte Ceyhun, Selçuk ve Melo ile başlıyorsun. Tamam, Roberto Mancini henüz yeni, daha oyuncuları tanımıyor. Ancak bu kadar yanlış bir orta saha ile maça başlanmaz. Zaten bu yanlış kadro dizilimi hemen kendisini gösterdi. Galatasaray pozisyon bulamazken, Karabük neredeyse oyunun tek hakimiydi. Galatasaray oyunu orta alanda kontrol altına alamazken; hiçbir şekilde kenar organizasyonları da oluşturamadı. Bütün oyun Drogba ve Burak’a atılan şişirme toplara kaldı. Büyük takımlar böyle oynamaz. Çok daha etkili bir kadroya sahip olan, kenarları kullanabilen, oyunu rakip kaleye yıkan, pres yapan Galatasaray; Mancini ile İtalyan takımı pozisyonuna geçmeye çalışmış. Ancak bu değişiklik oyuncuların kolay kolay becerebilecekleri bir iş değil. Mancini’nin bu uğurda maça 3 ön libero ile başladığını gördük. Ancak şunun farkına varmalı ki; defans oyuncularının sayısını artırmak, pozisyon verilmeyeceği anlamına gelmez. Önemli olan sayı değil, oyuncuların performansları ve görevlerini eksiksiz şekilde yerine getirmelidir. Örneğin; Karabük karşısında Galatasaray orta sahasında yer alan Ceyhun’u ele alalım. Ceyhun, SarıKırmızılılar’ın orta sahasında oynayabilecek bir isim değil. Fizik olarak çok yetersiz. Dün gece de mücadele boyunca çok sırttı. Takım arkadaşları onun açıklarını kapatmaya çalışınca da kenarlar etkisiz kaldı. Bunun yanı sıra, Galatasaray’ın stoperleri Chedjou ve Semih, dün gece inanılmaz pozisyon hataları yaptı. Karabük biraz daha becerikli olsa ve 10 kişi kalmasa maçı kazanırdı. Her şeye rağmen ortadabiraz da şans yardımıyla kazanılmış 3 puan var. Bu, en azından teknik direktör ve futbolculara zaman kazandıracaktı. Ancak Mancini de şapkasını önüne koyup düşünmeli. Bu takım böyle devam ederse ilerleyen haftalarda canı çok yanar...