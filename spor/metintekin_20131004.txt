Galatasaray için stratejik puan
İlerleyen dönemde Mancini'nin izlerini çok daha net görebileceğiz
Mancini'nin gelişi sonrası ilk sınavını Juventus karşısında veren G.Saray'ı nasıl buldunuz?
Sarı-kırmızılı takımda neler değişmiş? 
Roberto Mancini'nin gelişiyle çok şeyin değiştiğini şu an için söylemek mümkün değil. Değişecektir ama Juventus maçı için bunu konuşamayız. Mancini'nin kısa vadede yapabileceği, oyuncu tercihinden çok oyun tercihiydi Juventus maçında. Gördüğümüz o ki Mancini, Şampiyonlar Ligi seviyesindeki bir deplasmanda savunarak kazanma düşüncesindeki bir teknik adam. Bu Mancini'nin futbola bakışı. İlerleyen dönemlerde ve farklı oyunlarda Mancini'nin izlerini çok daha net görebileceğiz.
Juventus maçında skor harika, derin savunma başarılı ama G.Saray'ın oyunun kontrolünü ele almak konusunda yetersiz olduğunu söylemeliyiz. G.Saray için Şampiyonlar Ligi'ndeki grubunda çok stratejik bir puandı. 
İlerlemiş yaşına rağmen engin tecrübesiyle her maç takımını sırtlayan Didier Drogba hakkında ne söyleyeceksiniz? 
Drogba için, nüfus kağıdındaki yaşını bilmeyip, yaşını sahadan değerlendirecek olsak çok genç derdim. Nüfus kağıdındaki rakamın oyun deneyimine katkısının büyük olduğunu söylemeliyim. Fizik kalitesi anlamındaki acabalarım konusunda tamamen yanıldığımı gördüm, her maçta da görmeye devam ediyorum. 

Beşİktaş başarı istiyorsa savunma yapmak zorunda

Lige fırtına gibi başlayan Beşiktaş'taki düşüşü neye bağlıyorsunuz? 
Nasıl 4'te 4 yapmak ligin finali için belirleyici değilse iki maç üst üste kaybetmek de aynen öyle. Tabii ki 4 maç seyircisiz oynamak ve Bilic'in kenarda olmaması Beşiktaş'ı olumsuz etkiler. Ben Beşiktaş için G.Saray maçını da doğru oyun olarak kabul ediyorum. Beşiktaş, G.Saray maçı dahil ilk 5 hafta doğru oynadı. Fakat Antalyaspor maçı, skoru bir kenara bırakın oyun anlamında ilk 5 haftadan çok uzaktı. Bana göre şunu kabul etmeliler: Beşiktaş hedefe ulaşmak istiyorsa öne çıkaracağı futbol kriteri doğru savunma şekli olmalıdır. Bu kadronun başarısı savunarak olur. Bundan uzaklaştıkça Beşiktaş'ın her oyunu gelgitlere çok açıktır. 

F.Bahçe bir adım önde

Hafta sonu İstanbul'da oynanacak F.Bahçe-Trabzonspor maçı için görüşünüz nedir? 
Puan olarak baktığımızda ligde iki takım da bana göre istediği yerde. Ama oyun olarak baktığımızda her ikisi de eleştirilebiliyor hala.
Ben F.Bahçe'nin oyununun Trabzonspor'un önünde olduğuna inanıyorum.
Tıpkı kadrosunun olduğu gibi. Zaten rakip kim olursa olsun Kadıköy'deki her maçta F.Bahçe hep bir adım öndedir.
Trabzonspor'un "Bu sene farklıyım" demesi için ise tam bir ölçü maçı olacak.

F.Bahçe henüz zor bir karşılaşma oynamadı

Ersun Yanal'ın F.Bahçesi ile Aykut Kocaman'ın F.Bahçesi arasında ne farklar var? 
Bu parametreleri iki cümleyle anlatmak zor ama kalın cümlelerle söyleyeceksek topa sahip olma ve pas sayısı üzerinden oyunu değerlendiren Aykut Kocaman'la, başarıyı tempo ve daha çabuk rakip 18'e gitmek olarak gören bir Ersun Yanal futbolu var. İki oyun da hedefe gidebilecek oyunlardır. Benim Yanal'ın oyunuyla ilgili tek soru işaretim, bu kadronun bu oyunu ne kadar sürdürebileceğidir. Bir de Yanal'ın bu oyunu oyuncularına ne kadar inandırabileceği. Bu benim için en önemli kriterdir. Göreceli olarak F.Bahçe'nin henüz kolay maçlar oynadığını da söylemeliyiz. 