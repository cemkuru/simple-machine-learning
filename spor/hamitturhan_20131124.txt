Batallasız zor
Bursaspor da tıpkı Galatasaray gibi düz yolda araba devirmeyi başaran kulüplerimizden. Yeşil-Beyazlı camiaya tarihindeki ilk ve tek şampiyonluğu yaşatan Ertuğrul Sağlam'ı ilk fırsatta gönderdikten sonra şimdi de son 5 yıla damga vuran en önemli oyunculardan Pablo Batalla ile durup dururken yollar ayrılmak üzere. Veya ayrıldı bile!

Batalla ile Daum arasında ne gibi sorunlar olduğunu elbette bilmiyoruz ama hemen her kulüpte bu tür krizler yaşanır. Önemli olan bu krizi iyi yönetebilmek ve camiaya zarar vermeden atlatabilmektir. Şu ana kadar yaşananlar, ne yazık ki Bursaspor'un pek de lehine cereyan etmiyor. Umarız en kısa zamanda problem çözülür de Bursaspor'u zirve yarışının içinde görürüz. 

Son 5 maçını da kazanarak Fenerbahçe'yi yakından takip ederek ligin en formda ekiplerinden biri olduğunu gösteren Kasımpaşa karşısında maça çıkmadan önce yukarıda bahsettiğimiz Batalla kriziyle uğraşan Bursaspor'un ne yapacağı merak konusuydu. Takımın en önemli futbolcusu ve teknik adamı etrafında gelişen böylesi bir krizle boğuşmanın gerek futbolcuları, gerekse teknik heyeti olumsuz etkilemesi kaçınılmazdı. Nitekim öyle de oldu. Kasımpaşa özellikle de ilk yarı rakibine oranla daha çok topa basan, daha bilinçli atak yapan, sahayı daha iyi parselleyen ve daha iyi paslaşan takımdı. Gelişen her atakları gol kokuyordu. Scarione, Babel ve Adem gibi klas ayaklarıyla Bursa kalesini tehtid ettiler. Konuk takım buna karşın net pozisyon yakalamaktan uzaktı. Bunda Bursa defansının yerinde ve zamanında mühalelelerinin payı büyüktü. Ev sahibi ekip ise sağdan Kazım, soldan da Ferhat ile etkili olmaya çalıştı. Batalla'nın ve kart cezalısı Bellushi'nin yokluğunda orta alanda organizasyon sıkıntısı yaşadılar. Tuncay'ın iyi niyetli çabası vardı. Ama o da kaybolan yıllarını arıyor gibiydi. Uzun zamandır formasından uzak kalan Pinto ise eski günlerinin aratır bir görüntüdeydi. Attığı gol ise tamamen tesadüfiydi. Şilili'nin Tuncay'ın şutunda düzeltip vurmak istediği top ayağından sekerek ileri çıkan kalecinin üzerinden ağlara gitti. Lakin bu gol bile maçı Bursa'nın kazanacağı yönünde kimseye pek ümit vermedi. Nitekim konuk takım da Scarione'nin şans golüyle maça tekrar ortak oldu. 

İlk yarıdaki tempo ikinci yarıda zaman zaman düştü. Bunda sık sık yapılan faullerin etkisi büyüktü. Bu bölümde Bursaspor daha hırslı, daha istekli ve daha arzuluydu. İkili mücadelelerde diri olan ve ayakta kalan taraftı. Gelgelelim Yeşil-Beyazlılar hücumda bir türlü üretken olamadı. Pinto'nun maç eksiği ile Batalla ve Bellushi'nin yokluğu maç boyunca Timsah'ın en büyük dezavantajı olarak göze çarptı. Şu bir gerçek, Bursaspor Batalla'sız sıradan bir takım görüntüsüne bürünüyor. Ev sahibi takımın ikinci yarıda takım ruhunu devreye sokması, verdiği fiziki mücadele ve yardımlaşması sahada bir beyin olmayınca maç kazanmaya yetmiyor. 

Kasımpaşa ise ikinci yarıda ilk yarıdaki etkinliğinden biraz uzaktı. Buna karşın konuk takım daha net pozisyonlar yakaladı. Mavi-Beyazlılar, Babel ve Scarione ile bulduğu net fırsatları harcayınca 5 maçlık galibiyet serisine son vermek zorunda kaldı.