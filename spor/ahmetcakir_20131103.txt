İmparator konuştu, birşey olmadı!
Fatih Terim’in basın toplantısıyla ilgili olarak izninizle birazcık girizgah yapmam gerekiyor.

Böyle bir basın toplantısının asla yapılmayacağını çeşitli yerlerde söyledim. Dolayısıyla yanılmış oldum. Bu iddiamın nedeni de Terim’in bu tür açıklamaların dönüp dolaşıp kendisine zarar vereceğini bilecek kadar deneyimli olduğuydu. Bunun yanında Galatasaray’ın başına tekrar geçebilme durumu olabilirdi. O zaman söyledikleri arasında sıkıntı çıkaracak birşeyler bulunabilirdi. Yaşananlarla ilgili her noktada ille de Terim haklı değildi. Örneğin, geçen sezon Mersin İdmanyurdu maçı sonrasında TFF yönetimi hakkında söyledikleri unutulmamıştı. Ayrıca, tarihin en kötü TFF Başkanı olan kişinin geçmişteki “kader yoldaşları” olan Del Bosque’den Rıza Çalımbay’a kadar teknik adamlara neler yaptığı biliniyordu. Dolayısıyla bu işleri kurcalamamak çok daha doğru olabilirdi.

Terim’in suskunluğunu bozmasına neden olan programı GSTV Genel Müdürü Bahri Havadır’a ben önermiştim. O böyle birşeyi düşünemeyeceği için değil, “Başkanla bu programı ben yapayım” demiştim. Bahri kardeşim sadece fikri almış, ben bölümünü Ali Kırca olarak değiştirmişti. Eh, ben de olsam öyle yapardım…

Basın toplantısını izleyenler arasındaydım. Terim, samimiyetinden kuşkulanılabilecek biri değil. Bütün açıklamalarının içtenliğine ben de tanıklık ederim. Gelgelelim, bu tür açıklamalarda doğrunun yanlışın peşine düşmek de anlamlı sayılmaz. Aysal gibi o da, yaşananların kendisine nasıl göründüğünü anlatmış oldu.

 

Yapıldığı gün bozulan sözleşme!

Kendisi hakkında gerektikçe gündeme getirdiğim “zor biri olduğu”nu kabul ederken “gereksiz iktidar mücadelesine giriyor”u hem yalanladı hem doğruladı. Yalanlayışı, Aysal’ın ilk günden bu yana yaptıklarından kaynaklanıyordu. 3 yıllık sözleşme imzalayıp aynı günün akşamı evine yönetici gönderilerek bunun 1’er yıllık ve başarıya bağlı hale getirilmesi daha işe başlamadan istifa nedeni olabilirdi. Hele kendisinden habersiz olarak bir futbolcusuyla Beşiktaş maçı öncesinde prim pazarlığı yapılmış olması kabul edilebilecek bir durum değildi. Ayrıca o maçın ardından, 80 bin rakip taraftar önündeki derbi galibiyeti nedeniyle sadece futbolcuların kutlanması, Galatasaray’da görülmemiş bir olaydı.

Doğrulayışı ise her halinden ortadaydı. Galatasaray’ın yeni hiyerarşik yapısında o, Lutfi Arıboğan’a bağlı bir çalışan durumunda. Ancak uygulamada her türlü konuyu sadece başkan Aysal’la görüşeceğini vurgulamaktan kendini alamadı. Bazı durumlarda onunla bile görüşmediği malum telefon krizinde ortaya çıkmıştı… Buna karşılık Milli Takım sürecinde Aysal’ın her aşamada fikrinin alındığını vurguladı. Terim’in anlattıklarını ‘müthiş’ olarak nitelemek de mümkün, tam tersine yeni birşey söylemediğini ileri sürmek de yanlış olmaz.

Açıkçası Başkan Ünal Aysal’ın yönetimden birkaç kişiyi değiştirmek için tüzüğü zorlayıp genel kurula gitmesi camiada da tepki görmüştü. Ayrıca, Ali Dürüst ile Abdurrahim Albayrak gibi şampiyon olabilmek için nelerin gerekli olduğunu çok iyi bilen iki yöneticinin liste dışı bırakılmasına da akıl erdirebilmek kolay değildi.

 

Özenli ifadeler...

Terim de bu yapılanı ‘içine sindiremediğini’ açıkça söyledi. “Varlıkları ile mutluydum. Eksikliklerini çok hissettim” güzel ifadelerdi. Başka bazı özenli anlatımlar da vardı. Geçmişte Terim’in bu konuda uzmanlarla çalıştığı biliniyordu. Bu toplantıda Galatasaray camiası ve taraftarla helalleşirken kullanılan sözler aynı kişilerin devrede olduğunu gösterecek nitelikteydi.

Bana göre toplantıdaki en önemli açıklama, Sarı Kırmızılı yönetimin önerdiği 2 yıllık sözleşmeydi. Bununla ilgili olarak baştan birtakım tutarsızlıklar ortaya çıkmıştı. Başkan Aysal daha önce genel kurul sonrasında yeni sözleşmenin yapılacağını belirtmişken bunu unutmuş gibi davranmıştı. Milli Takım konusu ortaya çıkınca da böyle bir sözleşme ortaya çıkıyordu.

Ancak işin asıl önemli yanı, böyle bir sözleşmenin ortalıkta olmayışıydı. Yani Galatasaray yönetiminin Terim’le sözleşme yapmak istediği medyada yer almış, bu konuda gerekli kararın alındığı açıklanmış ama İmparator’a herhangi bir sözleşme getirilmemişti. ‘Birileri mutlu olsun diye imza atmam’ demiş olsa da ortada sözleşmenin bulunmayışı, yönetimin iyiniyet eksiğinin kanıtını oluşturuyordu. Yine de Terim’in ‘getirin’ demesi halinde böyle bir sözleşmeyi ortaya çıkarmak zor olmayabilirdi. Onu da gözden kaçırmayalım.

Terim’in üstü kapalı geçtiği noktalar da olmadı değil. Örneğin, Milli Takım olayının doğrudan Başbakan Erdoğan tarafından gündeme getirildiği yolundaki soruda işi ‘vatan-millet görevi gururla yerine getirilir’ boyutuna taşıdı. Ayrıca TFF başkanının bu gelişme sırasındaki birtakım şovları karşısında da tavır alma ihtiyacı duyar gibi görünmedi. Oysa onun ‘işte sözleşmemiz’ diye gösterdiği kağıt ve ‘eleman değil kader yoldaşı’ gibisinden kendisi üzerinden Galatasaray’a vurma girişimlerine meydan vermemek daha uygun olurdu. Milli Takım süreci olmasa da Galatasaray’dan ayrılma durumunun doğup doğmayacağı yolundaki soruyu da içtenlikle yanıtladı Terim. Evet, ayrılık kaçınılmaz görünüyordu.  Kendisi görevdeyken başka bazı teknik adamlarla görüşüldüğünden bile haberdardı ve buna katlanmıştı.

Peki, Terim’in bu açıklamaları sonrasında ne oldu? Bu konuda en doğrusunu da yine kendisi söyledi: Bunlardan dolayı bir sıkıntı doğabileceğini biliyordu ama varsın olsundu. Hiç değilse başkalarının yakıştırdığı şeylerden dolayı değil de kendi sözleri nedeniyle sıkıntıya girerdi.