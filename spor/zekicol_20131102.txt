Bu sistemde arıza var
Galatasaray sistem sorunu yaşıyor.

Mancini, belli ki gole yakın üç oyuncusu Umut, Drogba ve Burak’ı bir arada kullanmakta ısrarcı. Kanatlarda oynattığı Umut ile Burak’ı pozisyonun gelişimine göre ikinci forvet olarak ceza alanı içerisinde kullanmak istiyor. Düşünce tarzı güzel. Ancak uygulamada takım oyununu etkileyen önemli handikaplar oluşuyor. Çünkü ne Umut ne de Burak, oynadıkları pozisyonlarda yapmaları gereken asli işlerini gerçekleştirebiliyor. Örneğin Burak... Aydın’ın oyuna girdiği 63. dakikaya dek bir tek ortası yok. Umut’un ise yalnızca Drogba’nın golünde yaptığı ilk ve son orta. Üstelik bu ikili, hele de Burak takım savunmasına da gerekli katkıyı sağlayamıyor. Durum böyle olunca Galatasaray’ın hücum etkinliği kısıtlanıyor. Orta alana ağır bir yük biniyor. Zincirleme olarak savunmanın işleri de zorlaşıyor.

O savunma, dün olduğu gibi, riskli oynuyor ve arkasına atılan toplarda sıklıkla hata yapıyorsa bu defa tehlike çanları çalmaya başlıyor. Çok daha önemlisi, Galatasaray’ın takım bütünlüğü ortadan kalkıyor. Oyun bireyselleşiyor. Bu sistemi oynayabilmeniz için, yalnızca öndeki üçlünün kenar oyuncularının değil, beklerinizin hücuma katkısının da yüksek olması şart. Oysa Galatasaray’da böyle bir yapı da yok. Örneğin dün 17. dakikadan sonra sağdan sola çekilen Sabri hücuma en ufak bir katkıda bulunamıyor. Galatasaray’ın uzun süre etkisiz oynaması, sistemin işlememesiyle alakalı. Umut’un goldeki ortası dışında yapılan üç atak girişiminde de Drogba sağa deplase olmuş, oradan topu kullanmışsa yalnızca bu bile sistemin ne denli sorunlu olduğunu gösteriyor. Mancini, sistemdeki arızayı Umut-Aydın değişikliğini yapana dek bizler gibi yalnızca izledi. Sonra Emre’yi sağa, Aydın’ı sola çekip Burak’ı merkeze Drogba’nın yanına gönderdi. Sistem değişikliği 4 dakika sonra Aydın’ın asisti Burak’ın golüyle meyvesini verdi.

Zor da olsa kazandı Galatasaray. Ama kötü oynadı, hiç keyif vermedi. Savunmada önemli hatalar yaptı. Orta alanda aşırı top kayıpları yaşadı. Oyun organizasyonu vasatı aşamadı. Düşünün, sahasındaki ilk korneri 77. dakikada kullandı. Onda da Chedjou’nun vuruşu direkten döndü. Muslera’ya özel bir pasaj açmak lazım. Riskli bir hareketle oyuna başladı. Ardından iki kısa top kullandı, ikisini de rakibe attı. Onlardan birinde de golü yedi. Muslera düzeyindeki bir kaleci, topu oyuna sokmakta nasıl olur da bu denli beceriksizlik yaşar, anlamak gerçekten zor. Konyaspor iyi mücadele etti. Galatasaray savunmasının ikramlarıyla beklediğinden fazla pozisyon buldu. Ancak zor olanı yaptı, atamadı. Böyle bir Galatasaray’ı yakalamışken ve bu kadar efor sarf etmişken bu oyundan puansız ayrılmak Konyaspor’un talihsizliğinden öte beceriksizliğiydi.