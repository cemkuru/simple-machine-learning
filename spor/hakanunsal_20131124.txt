Mancini ucuz kurtuldu
Bu maçın Galatasaray açısından mana ve ehemmiyeti, ezeli rakibinden aldığı yenilgi “milli maç arasında fazlasıyla demlenmiş”, son antrenmanda taraftar grubu marifetiyle “alışılmadık şekilde dikkati çekilmiş” takımın moral ve özgüven kazanmasından çok üç puandı.
Yani yarıştan kopmamak.
Aynen öyle oldu.
Lakin, ne Real Madrid maçı için ümit verdi ne de ligdeki iddiasına gümbür gümbür dönebildi Galatasaray.
Üç gol atılan, iki kırmızı kart verilen, iki top direkten dönen, bir de penaltı çalınan maçın ilk yarısı bazı Süper Lig maçlarının iki doksan dakikasına bedeldi açıkçası.
Hızlı, açık, atak...
Ve “set oyununu” falan unutarak, direk kaleye. Ama bu sıfatları hak ederek başlayan, Sivas takımıydı esasında. Roberto Carlos futbolculuğunda da hocalığında da renk getirdi bu lige.
Sivas’a ise kalite.  
İlk dakikalarda “çığ” gibi geliyordu Sivasspor. Laf gelişi değil; gerçekten tepeden yuvarlanan çığ gibi... En arkası en öne iniyordu Galatasaray kalesinde.
Lakin bir de “yıldız” faktörü vardı futbolda. Burak arkaya koşuyla 100. golünü atarak frenledi Sivas’ı. Hemen arkasından Dany’nin ikinci sarıdan kırmızı kartı ve Galatasaray 10 kişi. Burada duralım biraz... Yahu hakem yok yere futbolcu atınca MHK’den Federasyon’a kadar demediği kalmıyor kulüplerin... Peki hak ederek atılan kendi futbolcusuna niye kızmıyor, bağırmıyor?
Sivassporlu Ümit aynı saçmalıklardan kırmızı kart görmeseydi, ilk yarı Galatasaray’ın galibiyeti ile sonuçlanamazdı, sebebi de Dany olurdu.
Aslında takımlar eksilmese Mancini’nin futbolcu ve mevki tercihleri çok tartışılırdı ama neyse. Adeta saat yönünün tersine bir miktar çevirmişti geri dörtlü ile orta sahayı İtalyan Hoca.
Neden peki?.. Kimse bilmiyor.
Dinlenen Drogba, son on dakikada takım galipken niye oyuna giriyor?
Meçhul.  
Normal bir maç olsa, gündemi kartlar, penaltılar ve hakem kararları kaplayacak olmasa, bu kadar ucuz kurtulamazdı Mancini.
Maçın gerisi rolanti... Çünkü ortada tükenmiş Sivasspor ile 2-1’e razı Galatasaray vardı.
İkinci yarıya damgasını vuran,  maçın 80. dakikasında oyuna giren ve penaltı kazanan Drogba’nın topu tribunlere göndermesiydi biiir. (niye ayağına ikinci defa top değen Drogba atıyor acaba). Hakemin Sivasspor’dan Costa ile Cicinho’ya kırmızı kart göstermesiydi ikiii. (bir tanesi kesin hata)
Bir de isyan eden Roberto Carlos’un sahayı terk etmesi...
Hepsi de maçın son dakikası ve uzatmasında.
Bir hakem için kabus gibi bitti maç.