Sözün bittiği yerdeyiz
Bu karşılaşmayla ilgili olarak yazılıp söylenen hemen herşeyi izlemeye çalışıyorum imkanlarım elverdiğince.

Üzüntüyle söylemek zorundayım ki değişik ve ilginç denilebilecek hemen hiçbirşey yok tonlarca söz ve yazının içinde. Ortalama birtakım laflar sanki çok büyük önem taşıyormuş gibi sürekli yineleniyor. Neyse ki hepsinin bu akşama kadar ömrü var!

Evet, şunu hepimiz biliyoruz: kazanmak zorundayız. Hatta bunun dışındaki durumları konuşmanın da fazla bir anlamı yok. Ne kadar zor olursa olsun bu maçtan galip çıkıp Romanya-Estonya karşılaşmasından gelecek sonucu bekleyeceğiz. Romanya’nın da o maçta istediği sonucu elde edebilmesi o kadar kolay iş değil.

Hollanda’yı yenmenin hiç de kolay olmadığını söylemek herhangi bir uzmanlık değeri filan taşımıyor. Zaten 1958’deki özel maçta Metin Oktay’ın 2 golüyle Amsterdam’da yenebildiğimiz rakibimize bir kez daha aynı üzüntüyü yaşatabilmek için tam yarım asır beklemek zorunda kalmıştık. (Can Bartu ağabeyim, Metin’e iki golün pasını da ben verdim, demişti. Bir daha fırsat olmayabilir, geçerken kaydedelim.) Bu hesaba göre işimiz büsbütün zor çünkü aradan sadece 16 yıl geçmiş.

İlk maçta onları yenebileceğimizi görmüştük ve galiba bütün dengemizi bozan olay da bu oldu. Onların henüz hazır olmayışlarından doğan savunma hatalarının fazlalığıyla bulduğumuz ama elbette ki değerlendiremediğimiz pozisyonlar başımıza büyük bir iş açtı. Teknik direktörümüz uzunca bir süre yanlışları doğru sanarak yoluna devam etmeye çalıştı. O nedenle de biz bu defteri çoktan kapatmıştık ama Terim’le gelen 3 galibiyet işleri değiştirdi, yeni rüyalar görmemizi sağladı.

Kazanmamız için ne yapmamız gerektiğini en iyi bilen kişi teknik direktörümüz. Onun için, efendim öyle değil de böyle oynamalıyız türünden akıl vermelerin hiçbir geçerliliğinin olamayacağı ortada. Çok değişik olmasa da şu ana kadar hemen hiç söylenmediğini düşündüğüm bir noktaya değinmek istiyorum: Yenemiyorsan yenilme, anlayışı bu maç için de geçerli. Çünkü yenilmemiz halinde sadece Romanya’nın değil Macaristan’ın da arkasında kalıp grup 4.lüğüne düşeceğiz. O zaman da şu son 3 maçta elde ettiğimiz pek çok şey heba olacak.

Beraberlikle elde edebileceğimiz puanın da dünya sıralamasındaki yükselişimize etkisi olacak. O konu, sandığımızdan çok daha önemli çünkü toplam hesabı kesme zamanı geldi ve bu nedenle kendimizi bir anda 3. kategoride bulabiliriz. O da felaket olur. Evet, kazanamadığımızda yıkılacağız, bayramımız zehir olacak falan filan gibisinden abartıları bir yana bırakıp beraberliğin de belli bir öneminin bulunduğunu atlamayalım.

Terim’in Estonya maçı öncesinde oyunculara söylediği gibi bu kez de konuşacak fazla birşey yok, çıkın oynayın ve bu maçı kazanın, millete çifte bayram yaptırın. Olmazsa da nerede yanlış yaptığımızı ciddiyetle araştırıp bir daha bunları tekrarlamama akıl ve becerisini ortaya koyabilelim. Bu vesileyle Kurban Bayramınızı en iyi dileklerimle kutlarım. Sağlık ve esenlikle nice bayramlara...