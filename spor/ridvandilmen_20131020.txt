Mancini'nin zamana ihtiyacı var
Son iki lig maçında bir puan alabilen, lider Fenerbahçe ile arasında altı puanlık fark olan Galatasaray için Karabükspor karşılaşması olmazsa olmaz bir maçtı. Merak ettiğimiz konu Mancini'nin Fatih Terim'in oynattığı sistemden vazgeçip geçmeyeceğiydi. Ancak İtalyan hoca Fatih Hocanın saha dizilişi olan 4-3-1-2 ile başlattı takımı. Göbekte Melo, sağında Ceyhun, solunda Selçuk; onların önünde Sneijder; en önde de Drogba ile Burak vardı. Mancini'nin zamana ihtiyacı olduğunu aslında bu orta saha yapısıyla gördük. Ceyhun, ya tek ön libero olur ya da iki ön liberodan birisi.
Ama orta saha iç oyuncusu olmaz.
İlk yarıda üretkenlikten uzaktı Galatasaray. Biraz zorlayan Senijder ve Drogba vardı. Sneijder kendi yarattığı pozisyonu sonuçlandırarak ilk yarıyı önde kapatmasını sağladı Galatasaray'ın. 

ÇOK ÖNEMLİ BİR GALİBİYET 
İkinci yarıya Karabük üst üste ataklarla başladı.
Kırmızı-mavili ekip, önce net bir pozisyon kaçırdı, daha sonra da golü buldu. Ama golden sonra 10 kişi kalınca, ikinci yarının başındaki etkinliğini yitirdi. Mancini rakip 10 kişi kalır kalmaz yapması gereken değişikliği 13 dakika sonra Aydın Yılmaz'ı oyuna sokarak yaptı ve 4-4-2'ye döndü. Önce Drogba'nın direkten dönen kafa vuruşu, sonra yine bir diziliş değişikliği ve Sneijder'in yaydan müthiş şutu ile gelen gol Galatasaray'a çok önemli bir üç puan kazandırdı. 

GALATASARAY FORMSUZ 
Galatasaray'da hem teknik direktör Mancini hem de futbolcular için önemli olan karşılaşmada hakem gördüğünü çaldı. Ancak Galatasaray'da bireysel anlamda Snejder ve Drogba'nın dışında formda oyuncu var diyemeyiz. Şunu da söylemek gerekir; Mancini'nin oyun içindeki taktik değişikliğini ve maça Fatih Terim sistemiyle başladığını görünce kalıplaşmış bir oyun düzeninde kalmayacağı net bir şekilde gözler önüne serildi. 

MAÇIN ADAMI: Wesley Sneijder