Artık "Andımız"ı maçlarda okuyalım mı?
 Başbakan Erdoğan’ın açıkladığı demokrasi paketine doğal olarak herkes bulunduğu yerden bakıyor ve ona uygun birşeyler görüyor. Benim de paketten bir beklentim vardı ama gerçekleşmedi. Şu, maçlardan önce İstiklal Marşı okunmasıyla ilgili olarak akla uygun bir neden gösterebilecek biri var mı? Marş söyleyerek sorunlarımızı çözmemiz mümkün olabilir mi? İkinci pakete kalmadan şu tuhaflığı ortadan kaldıramaz mıyız?

Şunu en baştan söyleyeyim, bu işi kimin çıkardığını tam olarak bilen yok. Ancak nereden çıktığını tahmin etmek de zor değil. Müzminleşen sorunlar karşısındaki çaresizliklerini itiraf edemeyen muktedirler, bu tür tuhaflıkları çözümün bir parçası olarak toplumun önüne koyabiliyor. Efendim, maçlardan önce İstiklal Marşı söylenirse halkımızın milli duyguları canlanır ve buna bağlı olarak da şöyle olur böyle olurmuş falan filan...

Buna benzer konularda insanımızı etkilemek kolay. Nitekim bugün bile “Ne demek yani, maçlardan önce İstiklal Marşımızın okunmasından rahatsız mı oluyorsunuz?” diye konuyu ele alanlar hiç de az değil. Yani bunu yararlı bir uygulama olarak görüyorlar. Dolayısıyla bu işi yapanların amaçladıkları bazı şeylerin gerçekleştiğini bile görebiliyoruz. Güya bu şekilde milli birlik ve beraberliğimiz pekişiyor, iç ve dış düşmanlarımıza daha sağlam durabiliyoruz.

Doğrusunu isterseniz bunun en azından mantığının “andımız”dan bir farkı yok. Onun nasıl bir “çocukluk” olduğunu bugün bile kavrayamayanlar var. Onları da anlamak gerek, diyeceğim ama hiç de öyle değil. Bu tür konuların belli amaçlarla kullanıldığını, asıl bu şekilde değerlerin ayaklar altına alındığını farkedebilmek o kadar da zor görünmüyor. Çocuklarımızın hiçbirşey anlamadan karda kışta titreyerek söylemek zorunda bırakıldıkları “Andımız”ın açtığı yaraları göremeyen insanların bunun arkasındaki olayları kavramakta zorlanacakları da ortada...

Bayrağımız, İstiklal Marşımız elbette ki milli değerlerimizdir. Her durumda saygıyı hakeder onlar. Buna kimsenin itirazı olamaz. Gerekli her durumda bayrağımızı başımızın üstünde taşır, İstiklal Marşımızı da coşkuyla söyleriz. Ancak bunu olur olmaz her yerde yapmaya çalıştığımızda ona saygı göstermiş değil tam tersini yapmış olmaz mıyız? Statlarda İstiklal Marşı’nın söylenmesi de böyle bir durum değil midir?

Bugüne kadar bunun gibi ortak değerlerimiz kullanılarak toplumu yönlendirme çabalarının ülkemize çok büyük zararları oldu. Değişik adlarla ve kılıflarla girişilen toplum mühendisliği işleri, herhangi bir engelle karşılaşmadığından rahatlıkla deli gömleği giydirme boyutlarına kadar uzandı. Son 10 yılda bunlardan kurtulma yolunda önemli adımlar atıldı. Ancak bazılarının ortadan kaldırılması daha uzun yıllar alabilecek.

Buna benzer konularda kimi zaman insanın içine su serpecek gelişmeler olabiliyor. Sabah gazetesinden Yavuz Donat’ın 19 Nisan 2013 tarihli köşesinde yayınladığı Denizlili vatandaşlarla sohbetinde bu konu gündeme geliyor. Donat, bazı devlet dairelerindeki TC yazısının kaldırılması konusunun gündemde olduğu sırada bu olayı hatırlatıp ‘Siz bunun kaldırılmasına da karşı çıkarsınız’ diyor. Vatandaşlar da çıkmayacaklarını çünkü bunun gereksiz bir iş olduğunu söylüyor. Eh, çok şükür, diyelim.

Spor alanlarında İstiklal Marşı söylemenin doğru ve geçerli yolu uluslararası yarışmalarda başarı kazanmaktır. Orada birinci olarak kürsüye çıktığınızda hem bayrağınızı dalgalandırır hem de milli marşınızı herkese dinletirsiniz. Bütün gelişmiş ülkeler de bunu yapıyor. Biz onu beceremediğimiz için kendi kendimize söylüyoruz. Bunun ne kadar “çocukça” bir durum olduğunu da görmezden gelip tam tersine bunu söyleyeni suçlamaya kalkıyoruz.

Maçlarda milli marşımızı söyleyerek sorunlarımıza çözüm bulunabilse ya da en azından bu yolda adım atmak mümkün olsa, Türkiye şu anda dünyanın en sorunsuz ülkesi olurdu! Oysa bırakın öteki siyasal ve toplumsal sorunları, statlarda olanları bile çözebilme konusunda durmadan patinaj yapıyoruz. Yıllardır tribündeki şiddetin nasıl önleneceğini konuşup duruyoruz. Görünür bir adım atamıyoruz.

Şöyle anlatmaya çalışayım: Herhangi bir vatandaşın sabah akşam milli marş okuması mı daha iyidir, onun işini doğru yapması, vergisini ödemesi, toplumsal kurallara uyması, kısacası vatandaş olarak her türlü yükümlülüğünü yerine getirmesi mi? Biz maçlara eğlenmek için gidiyoruz. Bazıları orayı cehenneme çevirmeye çalışsa da statlar bir eğlence yeri. Peki, eğlence yerinde İstiklal Marşı söylenir mi? Bütün dünya bunu sadece milli maçlarla sınırlamakla akılsızlık etmiş mi oluyor?

Biraz daha başka türlü anlatmaya çalışayım: Biliyorsunuz, ülkemizin ilerlemesi, milletimizin daha büyük refaha kavuşması yolunda sanayi alanında atılacak adımların büyük önemi var. Örneğin, kendi başımıza otomobil yapmayı beceremiyoruz. Uçak yapma, çok büyük paralar ödediğimiz öteki sınai ürünleri, makinaları kendimiz üretme konusunda henüz çok geri noktalardayız. Peki, sabah akşam İstiklal Marşı söylesek bu konuda hızla ilerleyebilir miyiz?

Daha açık anlatayım, herhangi bir vatandaşımız bu otomobil, uçak ve benzeri büyük sınai ürünlerin yapılması konusunda önemli bir keşifte bulunsun. Bunun da ülkemize milyarlarca dolarlık yararı olsun. Fakat bu kardeşimizin bir de kusuru var; maçlarda İstiklal Marşı söylenmesinden pek hoşlanmıyor, bunu doğru bulmuyor. Bu durumda ne yapmalıyız? Ülkemize sağladığı milyarlarca dolarlık faydadan ve bu şekilde topluma getirdiği refahtan vazgeçip ‘Biz böyle vatandaş istemiyoruz!’ mu diyelim? “Maçta İstiklal Marşı söylemeyen adamın ben vatana, millete faydasını ne yapayım mı diyelim?

Bizi bugüne kadar bu saçmasapan şeylerle çok aldattılar, uyuttular. O sırada da ülkeyi soyup soğana çevirdiler. İnanın ki maçlarda İstiklal Marşı söyleme saçmalığının da böyle bir dayanağı mutlaka var. Bunların belli bir bölümü su yüzüne çıktı ve ortadan kaldırıldı. “Andımız” olayının da nasıl bir maskaralık olduğu yeni anlaşıldı. Bunların hangi niyet ve amaçla yapıldığı da artık biliniyor. Böyle bir ortamda hâlâ maçlarda İstiklal Marşı söyleyip kendimizi gülünç duruma düşürmekten vazgeçemeyecek miyiz?

NOT: Yazıyı bitirdiğimde Özgür Ulaş kardeşimizden şu notu aldım. Başka bir imkan bulabileceğim kuşkulu olduğundan sözünü ettiği çok önemli konuyu burada değerlendirmek istiyorum: Muhterem Hocam; açlık ve susuzluktan dolayı her beş saniyede bir çocuğun öldüğü Afrika’da Kimse Yok mu Derneği’nin su kuyusu açma kampanyası var. Ancak bu ciddi mesele gündemdeki sıcaklığını her zaman koruyamıyor. Bu konuda vebal ve sorumluluk hisseden bir okuyucunuz olarak gazetenizdeki köşenizde bu konuyu mümkünse gündeme almanızı istirham edeceğim.