En kritik viraj
Beşiktaş’ın 5, Galatasaray’ın 6, Bursaspor ile Trab-zonspor’un 8’er puan önünde Fenerbahçe. Ligin ilk çeyreği geride bırakıldığında şampiyonluk yaşayan 4 rakibine yaptığı fark küçümsenmeyecek bir boyutta ve toplamda 27 puan!

Bu kuşkusuz çok ciddi bir avantaj. Eğer bu hafta sonu Bursaspor deplasmanı, haftaya da sahasındaki Galatasaray derbisinde kazanan taraf olursa bu avantajın çok daha artacağı, liderliğe en azından ilk yarı bitimine dek Fenerbahçe ambargosu konulacağı da gün gibi aşikar.

Dahasını söyleyeyim. Bu maçların kazanılması asgari puan farklarının Galatasaray ile 9, Bursaspor ile 11’e çıkması demek. Son haftalarda istikrarsız bir grafik çizen Beşiktaş ile de Kadıköy’de oynanacağı dikkate alınırsa ilk yarı liderliğinin ötesinde şampiyonluğun da en güçlü adayı olacak Fenerbahçe.

Yani öylesine önemli ve henüz erken olmasına karşın ligde kırılmayı da beraberinde getirmeye aday bir süreç bu.

Peki Fenerbahçe bu iki maçı kayıpsız geçebilecek yeterlilikte mi? Orta alanı Gaziantepspor maçının ilk yarısına yansıttığı üretkenliği sergileyebilirse evet. İkinci yarısında gösterdiği durağanlığı tekrarlarsa hayır.

Zaman zaman yerleşme hataları yapsa ve gerisine atılan toplarda sorun yaşasa da giderek toparlanan bir arka alan kurgusu var Fenerbahçe’nin. Hücumda ligin tartışmasız en iyisi. Pozisyon üretimi, şut atımı ve golde de rakiplerinin açık ara önünde. İleri üçlüsünde Kuyt dışında dönüşümlü oynanan Sow’un 5, Webo ile Emenike’nin 3’er golleri var. 5 gollü Kuyt’ı da eklediğinizde ortaya 9 maçta 16 gollü bir forvet çıkıyor ki, bu ligde hiçbir takımın ulaşamadığı bir sayı. Sıkıntı nerede? 21 golün yalnızca 2’sinde imzası olan ve savunmanın bile gerisinde kalan orta sahada.

Kanat organizasyonunda ligin tartışmasız en iyisi olan Fenerbahçe’nin tıpkı Gaziantepspor maçının ilk yarısında olduğu gibi orta sahasını hücum organizasyonunda verimli kullanması, dolayısıyla ataklarını çeşitlendirip zenginleştirmesi gerekli. Takımın gerçek gücünün tartıya ve ortaya çıkacağı Bursaspor ile Galatasaray maçları, lig başladığından bu yana sınırlı katkısı olan bu orta sahanın performansına göre şekillenecek. Tabii ki hücum organizasyonuna katabilecekleriyle de değil. Takım savunmasında üstleneceği sorumluluk ile de.

Bir de... Giderek sevimsizleşen kongre süreci, bu kaotik içerikle devam ederse sanırım bu zorlu eşikten geçme günlerini olumsuz etkileyebilecek. 