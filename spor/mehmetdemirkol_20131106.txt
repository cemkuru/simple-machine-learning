Riera'nın hamlesi rezalet!
1) Göbekte direkt pasla oyunu açan Sneijder'in yerini doldurmak başta zor oldu. İleride bariz eksik kaldılar 2) Aydın'ın rakibini takip etmeyişiyanlış. Riera'nın yakınlaşmak yerine gölge markajı yapması ise rezalet! 3) Drogba, ilk kez bir savunmaya karşı fiziksel üstünlük sağlayamadı. Galatasaray duvarı bir türlü delemedi
İlk maçın tersine baskıyla başlayan Kopenhag’dı. Önce stoperlere top aldırıp öyle bastılar. 1-0 olduktan sonra ise stoperlere direkt baskı yaparak Eray’ı uzun oynamaya zorladılar. Galatasaray’ın kağıt üzerinde ilerideki pas opsiyonlarının sayısı değişmemişti. Sneijder’in yerine bir oyuncu koymak (ideal olarak Selçuk’u oraya çekmek) yerine iki kanat özellikli oyuncuyla ileriyi dörtlemişti Mancini. Ancak kağıt üzerinde aynı olan, fiili olarak aynı olmadı. Bruma ve Aydın’ın maç eksiğinin de etkisi barizdi. Asıl önemlisi göbekte direkt pasla oyunu açan Hollandalı’nın yerini doldurmak başta zor oldu. İleride bariz bir şekilde eksik kaldılar.

Melo ile Selçuk’un orta tandem olarak oynayışı da Selçuk’un ileri hatta yakınlığı konusunda eskiye oranla bir ilerleme sağlamadı. Drogba pas alışverişinde bulunabileceği sürekli bir eküriden mahrum kaldı böylece. 25. dakikadan sonra Drogba’yı pivot olarak alan uzun toplarla ve Selçuk’un geri gelerek çıkardığı toplarla Galatasaray baskıyı kırdı ve çıktı. Ama ileride Sneijder’in yokluğunda garanti pas merkezi bir türlü atanamayınca ilk maçtaki baş döndürücü akın organizasyonları kurulamadı. Özellikle Drogba kenara markajsız alanlara kaçtığında ani çarpraz pasları atacak bir oyuncu bulunamadı. Öte yandan ilk yarıda bu eksiklikten dahi golün bulunabileceği 4 şans yakalandığını söylemek lazım. Yani temel eksikliğe rağmen Galatasaray’in kalitesi net bir şekilde ağır geldi. Ama Solbakken ikinci yarıda bir duvar kurarak, Mancini’nin tüm hamlelerine karşın işi kotardı.

Goldeki zincirleme hata

Riera’nın göbeğe gidip stoperleşmesi normal. Aydın’ın rakibini takip etmeyişi yanlış. Pas tamamlandıktan sonra Riera’nın yakınlaşmak ve müdahale etmek yerine gölge markajı yapmasıyse rezalet. Doğru bölgeye atılan harika ortanın 5 kişi tarafından birbirlerine bırakılması da. Eğer kimse konuşmadıysa Eray yatmalı. Ve golü atan Braaten stoperlerin arkasında onunla vücut vücuda kalması şart. Toptan zincirleme bir hatalar silsilesi. Bundan gol çıkmasa sürpriz olur.

Hamleler sonuçsuz

Mancini’nin kanadı eksiltip temel plana dönüşü 62’de Ceyhun’un Aydın’ın yerine girişiyle oldu. Bu Terim’in alışıldık hamlesinin tam tersi. Ceyhun, Melo’yla tandem oldu Selçuk ileri gitti. Bu takımı biraz olsun hareketlendirdi ama Kopenhag o kadar iyi set savunması uyguluyordu ki... Hiç mesafelerini bozmadılar. Galatasaray duvarı bir türlü delemedi. Bunda Drogba’nın Galatasaray’a transfer olduğundan bu yana belki ilk kez bir savunmaya fiziksel üstünlük sağlayamamasının da payı var tabii. Kazandığı hemen her ikili mücadelede faul çaldı hakem. Bunun üzerine Umut’u Semih’in yerine oyun aldı. Mancini direkt ortalarla oynamak istedi. Ama bu da işi çözmedi. Ve son olarak pasör sayısını artırdı. Amrabat’ı, Burak’ın yerine alarak. Yine olmadı. Duvar her seferinde daha sağlam oldu.