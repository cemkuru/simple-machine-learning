Futbol ciddi iştir
Yüzmilyonlarca liranın döndüğü bir sektör olan futbolda böylesi bir ciddiyetsizliğin yeri olabilir mi? Evet, olur çünkü o aynı zamanda bir oyundur! Oyunu da sizin nasıl anladığınız önemlidir. İşinizi unutup da sadece oyun oynamaya kalkar, onu da utandırıcı derecede beceremezseniz başınıza olmadık işler gelebilir...

Sezon başından bu yana yaşadığı sorunların yanında geçen hafta Bursaspor karşısında düpedüz yıkıma uğramış ve en önemli oyuncularını kaybetmiş evsahibi bir çözülme süreci içinde. Bundan yararlanan Galatasaray, istediğini fazla birşey yapmadan elde etti. Sneijder ve Chedjou’nun gollerinde en küçük bir savunma direnciyle bile karşılaşmadı. Bunun dışındaki pozisyonları kaçırmayı da pek dert etmediler. İki kanatta Umut ve Burak, ortada Drogba ile Sneijder çok keyifli bir maç oynayacak gibiydi.

     İlk yarım saatten sonra maç bitmişcesine bir gevşeklik içine düştüğünde bile evsahibinin yapabileceği fazla birşey yoktu. Ancak önce Chedjou’nun hiçbirşey olmayacak pozisyonda penaltıya yol açması, ardından da Muslera’nın dokunup bir bakıma kurtardığı topu Dany’nin kendi kalesine atması (Jaja’nın dokunup dokunmadığı ekranda pek belli olmadı, dokunduysa bile birşey değişmez uzaklaşmakta olan topu kaleye çeviren Dany oldu) inanılması zor gelişmelerdi.

      30. dakikada Kayserisporlulara ‘bu maçın 2-0 bitmesine razı mısınız?’ diye sorsanız istemem diyebilecek tek kişi olabileceğini sanmıyorum. Ancak Cim Bom’un ikisi de kendi kalesine attı denebilecek golleri böyle bir maçta Kayserispor’a yapılabilecek en büyük yardımdan daha fazlasıydı. Yere serilmiş denilebilecek takım ayağa kalktı ve Avrupa Fatihine azap çektirmeye başladı. Genç oyuncuların böyle durumlarda neler yapabildiğini bir kez daha gördük ama o da bir yere kadar...

    İkinci yarıda Real Madrid gibi oynayan ve daha çok gol pozisyonu bulan Kayserispor’du. Galatasaray ise ortaalanda top tutamama ve sürekli savunma hataları ile golü ne zaman yiyeceğini bekler gibiydi. Arada Emre Çolak’ın çabası Burak’ın da az rastlanır dikkatle vuruşundan gelen gol (unutmadan ‘çok şükür’ diyelim!) Cim Bom’un daha büyük bir azap içinde kıvranmasını önledi.

    Sonrasında da pek iş bitmiş gibi değildi. Cim Bom öncekiler gibi bir başka golü yine kendi kalesine atabilecek savunma şaşkınlığı içindeydi. Özellikle sol kanattaki arıza çok ciddi sorun oldu. Bu azabı tümüyle bitiren de Büyük Şef’ti. Bugüne kadar defalarca topun başına gelip pek birşey yapamadığı serbest atışlarda Drogba bu kez topu ağlara gönderdi. Cim Bom 39 yıldır kaybetmediği renkdaşı karşısında bir de böyle maç oynamış oldu.