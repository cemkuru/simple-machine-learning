Hiçbir şey bitmedi ama...
ŞAMPİYONLAR Ligi gibi üst düzey bir kulvarda oyun başlangıçları çok önemlidir. İlk dakikalarda sergilediğiniz performans, 90 dakikanın genelini etkiler. Galatasaray, dün Kopenhag karşısında maça o kadar kötü başladı ki skor anlamında da bunun cezasını çekti.
Her şeyden önce Kopenhag, kesinlikle ve kesinlikle Galatasaray'ı yenebilecek bir takım değil. Hepsinden önemlisi Sarı-Kırmızılılar'ın ayarında değil. Grubun en kötü ekibi. Bunu dün gece de gördük. Ancak Devler Ligi'nde kazanmanın reçetesi şu: Golü buldun mu kazanmayı bileceksin. Danimarka ekibi de aynen bunu yaptı. Henüz 6. dakikada 1 -0 öne geçti; daha sonra da uyguladığı katı defans anlayışı ile skorun üstüne yattı. Neticede amacına da ulaştı.
Fatih Terim'in ardından göreve gelen Roberto Mancini'nin kuşkusuz kendine has bir oyun planı var. Ancak şunu da aklından çıkarmaması gerekiyor; elindeki oyuncular kafasındaki şablona bu kadar çabuk alışamazlar. İtalyan hoca bir an önce öğrencilerinin uyum sağlayabileceği bir formül üretmeli. Yoksa hem kendisinin hem de Galatasaray camiasının işi gerçekten zor.
Galatasaraylı futbolcuların performanslarına gelince; Burak ve Drogba beklenenin çok altında kaldılar. Kopenhag'ın özellikle ikinci yarı ile birlikte tamamen savunmaya çekilmesinin ardından Sarı-Kırmızılılar pozisyon bulmakta bile zorlandı. Bu durum karşısında Cimbom'un formülü; sürekli olarak uzun toplarla Drogba'yı denemek oldu. Ancak kalabalık ve katı bir defans anlayışı ile mücadele eden Danimarkalılar, Drogba'yı sürekli bozdular. Beklenen gol bir türlü gelmeyince de Kopenhag'ın direnci arttı.
Esasında bu tür maçlarda Sarı-Kırmızılı takımın kanatları kullanması gerekirdi. Çünkü rakibin göbek bölgesi zaten çok kalabalıktı. Kenar organizasyonları maçın kilidini çözecek tek anahtardı. Fakat Galatasaray ne yazık ki bunu bir türlü beceremedi. Büyük umutlarla transfer edilen Bruma da beklentilerin çok altındaydı. Aydın'ın 11'de tercih edilmesi gerçekten şaşırtıcıydı. Uzun zamandır forma giymeyen bir futbolcunun Şampiyonlar Ligi'nde oynaması çok ilginç geldi. O da vasatı aşamadı.
Evet, Galatasaray hiç de beklemediği bir mağlubiyet aldı. Tabi henüz hiçbir şey bitmedi ancak Sarı-Kırmızılılar bu maçı kazansa belki de gruptan çıkmayı garantileyecekti. Futbolcuların bu bilinçle sahada çıkıp, bu kadar kritik bir karşılaşmada farklı galibiyet almaları gerekirdi. Maalesef olmadı... Şimdi ise Juventus ve Real Madrid maçlarında mutlak suretle puan veya puanlar çıkarmak zorundalar.