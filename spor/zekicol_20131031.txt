Çizgideki tehlike
Bu sezon uygulanmaya konulan ilave yardımcı hakemlik, ilave sorunlar getirdi futbolumuza.

Sıkıntı artık taç çizgilerinden uzaklaştı, aut çizgilerine ulaştı! Son iki haftaya yansıyan yönetim başarısızlıklarının önemli bir bölümü, ilave yardımcı hakemlerin duyarsız, tutarsız ve sorumluluktan kaçan yaklaşımlarından kaynaklandı. Sorunun çözümü için yoğun eğitim şart. Ancak takım ruhunu oluşturmak, birlikte görev verilen hakem 6’lılarının birbirlerini daha iyi tanımak, anlamak ve daha sıcak, daha güvenli ilişki kurmalarını sağlamak, performans arttırımını sağlamak için, MHK’nin zorunlu haller dışında değişmeyen ekipleri kurmaya başlaması da şart.

Biri oyunu, 6’sı skoru etkileyen 7 kritik hatadan söz edeceğim size. Hepsi de ilave yardımcı dediğimiz çizgi hakemlerinden kaynaklı.

Fakat önce şunu vurgulamamda yarar var. Bu sezon uygulamaya konulan ilave yardımcı hakemlik, ilave sorunlar getirdi futbolumuza. Sıkıntı artık taç çizgilerinden uzaklaştı. Aut çizgilerine ulaştı!

Konyaspor-Bursaspor maçında Selim’in Batal-la’yı engellediği pozisyon penaltıydı. Hadi Volkan Bayaslan’ın gözünden kaçtı. Çizgi hakeminin birkaç metre önündeydi.

Sivasspor-Erciyesspor maçında Navratil’in Vleminckx’e attığı dirseği hakemin görme şansı azdı. Ancak pozisyon çizgi hakeminin görüş alanındaydı ve karşılığı kırmızı kart olmalıydı.

Karabükspor-Antalyaspor maçında Akbala, gol pozisyonuna girdiğinde ofsayt konumundaydı, yardımcı atladı. Ardından kaleci Hakan, Akbala’ya sert bir müdahale yaptı. Oyun devam ettiğine göre hareket penaltıydı, çizgi hakemi kayıtsız kaldı. Daha vahimi, Serkan’ın topu koluyla oynamadığı halde çizgiden gelen uyarıyla verilen penaltıydı.

Elazığspor-Gençlerbirliği maçında Serkan Kurtuluş’un Onur tarafından aut çizgisi önünde düşürüldüğü pozisyon tartışılmaz bir penaltıydı. Lakin çizgide yine sessizlik vardı!

Kurtuluş kardeşlerden küçüğünü penaltı mağduru yapan çizgi hakemliği, aynı saatlerde Manisa’da abinin penaltısına kayıtsız kalarak ironik bir ödeştirmeyi gerçekleştiriyordu adeta! Akhisarspor-Beşiktaş maçında Serdar Kurtuluş’un topu koluyla oynaması da “devam” pozisyonları arasındaydı.

Unutmadan, Elazığ’daki maçta çok enteresan bir pozisyon daha yaşanmıştı. O da çizgi hakeminin hemen gözü önünde. Petroviç kaleci Zülküf’ün degaj yapmasını engellemişti. Faul uyarısı gelmeyince, İbrahim Kaş müdahalesi gerçekleşti. Petroviç’i boğazından tutup itti. Faul es geçildiyse penaltı neredeydi ve birkaç saniyeye sığdırılan iki kritik hata neyin nesiydi?

Hakem hataları önceki hafta ayyuka çıkma noktasındaydı. Geçen hafta eh işte biraz azalır gibi oldu ama devam etti. Yardımcılar da skoru etkileyen hatalar yaptı. Erciyesspor’un net golü ofsayt bayrağına takıldı. Burak’ın attığı üçüncü Galatasaray golü 14 cm gibi gözün zor seçeceği bir farkla ofsayttı.

Ancak ilave yardımcıların hataları kıyaslanmayacak boyuttaydı ve son iki haftanın asıl sorunu onlardı.

Peki doğru uygulamalar yok muydu? Mesela Sivassporlu Djebboor’un elle attığı golün iptal ettirilmesi... Alkışlanacak bir asistti.

İlave yardımcı hakemlik, hakem hatalarının minimize edilmesi için uygulamaya konuldu. Ama şu sıralar, yararlarından çok, zararlarıyla gündemde.

Neden? Çünkü hakemliğimiz bu geçiş sürecine gereğince hazır değil.

Önemli gördüğüm birkaç noktanın altını çizeceğim.

MHK, 20’si alt liglerden, 10’u bu sezon Süper Lig hakemi olan, 10’u da daha önce bu klasmanda görev alan 40 hakemin yer aldığı bir havuzu kullanıyor.

Yeni çıkanlar ile alt liglerde görev yapanlar deneyim ve kalite olarak Süper Lig’de düdük çalanların çok gerisindeler. Bunun getirdiği algı ve yorum farklılıkları performanslarını etkiliyor. Daha önce Süper Lig kadrosunda olanlar psikolojik bir rahatsızlık içerisinde. Gizli rekabetin çok yoğun yaşandığı hakemlikte, sahada düdük çalana ilave yardımcı olarak gitmek bazılarını bilinçaltı duyarsızlığa itiyor. 6 hakemli sistem, en azından şimdilik bir hakem tembelliği oluşturmuş durumda. Sorumluluk daha fazla sayıda hakem ile paylaşılınca konsantrasyon azalıyor ve “nasıl olsa öteki görür” beklentisi, dikkatleri dağıtıyor. Kritik pozisyonlarda çizgi hakemleri sorumluluk almaktan çekiniyor ve kaçıyor.

Çizgi hakemlerinin asıl sorumluluk alanları ceza alanlarının içi. Onlardan özellikle hakemin göremediği alanlarda olan bitenle ilgilenmeleri isteniyor. Bazı deneyimli hakemler, memorandumlarda “penaltı ve kırmızı karttan yüzde yüz emin değilsen uyarma” talimatını veriyor. Bu da deneyimsiz çizgi hakemlerinin inisiyatif kullanmalarını zorlaştırıyor.

Peki çözüm ne? Tabii ki daha fazla eğitim. Ve ayrı ayrı değil, Süper Lig hakemleriyle çizgi hakemlerinin bir arada oldukları eğitim.

Yeterli mi? Değil. Süper Lig’de 306 maç oynanıyor. Türkiye Kupası’nı hiç karıştırmıyorum. Sadece bu bile bir sezonda 612 ilave hakem görevlendirilmesi demek. 40’a böldüğünüzde de hakem başına ortalama 15,3 maç demek.

O zaman MHK’nin artık takım oluşturma zamanı geldi.

Birbirlerini daha yakın tanımak, daha iyi anlamak, daha güvenli, daha sıcak ilişkiler kurmak, ekip ruhu oluşturmak için hakemlerin zorunlu haller dışında 6’lıları bozmadan görevlendirilmeleri, verimliliklerinin artması açısından çok önemli. Birileri, “iyi de çizgi hakemleri alt liglerde düdük çalıyor” itirazında bulunabilir. Çözüm basit. Alternatif bir kadro oluşturur ve dönüşümlü görevlendirme yapılarak sorun çözülür.

Futbol öyle bir aşamaya geldi ki... Hakemlikte de istikrarı ve verimliliği artırmak için farklı takımları kurmak ve fazla değişim yapmadan göreve atamak artık zaruri.

Yoksa... Daha da vahim hatalar yapılacak ve ileride ilave yardımcılarla gelen ilave sıkıntılar içinden çıkılmaz boyutlara taşınacaktır.

Deplasman Ordu’su

Orduspor, geçen sezon deplasmanda küme düşmüştü. Bir maç bile kazanamamıştı. 7 beraberlik, 10 yenilgiyle Süper Lig’e mendil sallamıştı. Bu sezon tam tersi konumda. 5’te 5 yaptı ve imrenilecek bir performansla tarihinin en parlak dönemine imza attı. Evinde 4 maçta 5 puan bırakan Menekşe, gelecek sezon Süper Lig’e renk katacaksa bilin ki bu, deplasman fobisini keyifli bir hobiye dönüştürdüğünden olacak.