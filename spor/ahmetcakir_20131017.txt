İlk 5 dakikada biten final!
Böyle bir finalde ilk 5 dakika 14-0’la başlayınca sonrasında ne kadar çırpınsanız da geri dönmek imkansız oluyor.

Kaybedilen önemli oyuncuların yerine yapılan transferlerin geç ve yetersiz oluşu Galatasaray’ın en büyük sıkıntısıydı. Daha derin ve güçlü kadroya sahip Fenerbahçe bu müthiş başlangıç sayesinde işi çok erken bitirmiş oldu.

    Nevriye’nin inanılmaz top kayıpları, geçen sezonun sayı kraliçesi Zellous ve Bahar’ın hiçbirşey yapamayışları ilk çeyreğin 19-7 bitmesine yol açtı. Yakubu’nun pota altındaki hareketli ve etkili oyunu Cim Bom’u çok zorladı. İkinci periyotta ön alanda baskı Fenerbahçe’nin dengesini bozdu ve bu kez onların 3,5 dakikalık sayısız bölümü 30-23’lük ilk devre sonucundaki yakınlaşmayı sağladı.

    Üçüncü çeyrekte de Galatasaray daha etkili göründü. Avrupa şampiyonu fiyakalı Alba Torrens’in daha dengeli oynamaya başlaması Kelsey Bone’nin katkısı oyunu başabaş hale getirdi. Sarı Kırmızılı takım son andaki hatalarla bu periyodu önde bitiremedi, fark yine aynı kaldı: 44-37.

    Fenerbahçe’nin her durumda ilk 5 dakikada yakaladığı müthiş avantajı kullanabilecek bir kadrosu vardı ve maça damgasını vuran etken de buydu. Özellikle Pondexter’in kritik sayıları fazla zorlanmadan kupayı Fenerbahçe’ye getirdi. Böylece Sarı Lacivertliler erkeklerden sonra bayanlarda da sezona kupa keyfiyle başlama imkanı buluyor.