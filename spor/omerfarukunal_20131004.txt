İtalyanlar el bebek gül bebek!
Macar hakem Kassai Torino'da Juventus'un, İsveçli hakem Eriksson Amsterdam'da Milan'ın imdadına yetişti!
İtalyan Collina ağır bastı, Şampiyonlar Ligi'nde İtalyan takımlarına karşı eyyam tavan yaptı! 
Önceki gece Juventus maçında G.Saray resmen doğranmıştır... Onlarca hakemle konuştum, Amrabat'ın hareketine penaltı diyen çıkmadı. Amrabat'ın ayakları yerde. Hücum oyuncusu takılıyor. Temas yok. Macar hakem Viktor Kassai bu penaltıyı acaba Manchester United aleyhine çalabilir miydi?
Diğer grupta İsveçli hakem Jonas Eriksson, Ajax 1-0 galip iken Milan'ı ancak bu kadar kollayabilirdi. Milan lehine çalınan penaltıya Balotelli bile inanamadı!
Eriksson bu penaltıyı acaba Ajax için çalabilir miydi?
Bu hafta Milan ve Juventus kollanmıştır. 
Türk medyası ve G.Saray lobisi gereken tepkiyi ortaya koyamamıştır.

Sen hakemi önemse ki, hakem maçı önemsesin!
Allah muhafaza, bir an için benim MHK Başkanı olduğumu düşünün. Zekeriya Alp, Çorlu hakemi olsun. Yüksel Okçuoğlu ve Sadettin Güler de İstanbul hakemi. Onları PTT 1.Lig'de Ankara-Samsun maçına atadım. Mevsim kış.. Kar 50 cm. Bolu dağı geçit vermiyor. Zekeriya Alp, Atatürk Havalimanı'ndan THY uçağıyla Ankara'ya uçacak. Yüksel Okçuoğlu ve Sadettin Güler, otobüsle Ankara'ya gidecek. Bir geceleri Bolu dağında geçecek.
Sebep, Federasyon PTT 1.Lig'de 500 km'ye kadar uçak bileti vermiyor! 500 km'den az olunca "Karadan gideceksin" diyor. Sonra diyorlar ki, bazı hakemler PTT 1.Lig'i önemsemiyor.
Sen hakemini önemsiyor musun ki?
Bir başka konu...
9 günlük bayram tatili var. Tatilin sonunda Süper Lig'de 8.hafta, PTT.1.Lig'de 9.hafta oynanacak.
Hakemin, gözlemcinin gideceği maçlar belli değil. Uçaklarda yer olmayacak. Büyük bir yoğunluğun olacağı bugünden belli. UEFA ya da FIFA yeri geliyor, Federasyona bildirmeden 20 gün önce hakeme maçını bildiriyor. 
MHK bütün bunları dikkate almalı... Yıllardır ben bunları yazmaktan bıktım. MHK'lar kulağının üstüne yatmaktan bıkmadı.

Mayın gibi tayinler!
Barış Şimşek ve Halis Özkahya'nın bu hafta maçları varsa başka söze gerek yok. Geçen haftaki performansları düşündürücü...
Bu maçları hangi MHK üyeleri ya da kimler izledi?
Maç alanlara bakınca şu soru insanın aklına geliyor:
Hüseyin Sabancı adam mı öldürdü? Cezası müebbet mi?
***
Deniz Çoban'dan herkese için çıkarılacak dersler var.
Ülkenin kabul ettiiği eski bir hakem bana şunu söyledi:
"Bu hafta Deniz Çoban'ı çok dikkatli izledim. Çağlar'a kırmızı kartı gösterdiğinde ağladım. Tüylerim diken diken oldu."
Bu eski hakem bana bunu anlatırken bile sesi titriyordu.
Neden?
Çünkü Deniz Çoban, hakemliği bırakma noktasına gelmişti. Pes edecekti, etmedi. Yılmadı, direndi.
Buradan hakemler de, MHK'lar da kendine ders çıkarmalı.


Dünya Kupası finali yönetti, haber olmadı!
Hakem ve gözlemcilerimiz Avrupa'da birbirinden önemli maçlarda yer alıyor.
Murat Ilgaz, Erol Ersoy final yönetmiş hakemlere gözlemcilik yapıyor.
Medyamızın gündemine gelmiyor.
Cüneyt Çakır'ın Şampiyonlar Ligi'nde maç yönetmesi artık kimseyi heyecanlandırmıyor bile. 
Çünkü 40 yıldır bizim hakemlerimizin ömrü final yönetmekle geçmiş (!).
Ama kabahat bulursak, balıklama atlıyoruz yok etmek için...
Geçen hafta Süper Lig Yardımcı hakem kadrosunda bulunan Serdar Akçer, 2013 Plaj Futbol Dünya Kupası finalini yönetti. Şampiyona Tahiti'nin Papeete şehrindeydi. Akçer'in orta hakem olarak yönettiği final maçında Rusya, İspanya'yı 5-1 yenerek şampiyon oldu. Serdar Akçer'in bundan tam 2 yıl önce akciğerinde tümör çıkmıştı. Ciddi bir ameliyat geçirmişti. Ama yılmadı, çalıştı. Eski sağlığına kavuştu ve dünya finalini yönetti.
Tebrikler Serdar Akçer!

Bataklığı kurutun!
Son günlerde polis Sakarya'da hakemlerle ilgili bir soruşturma yürütüyor.
"Hakem" ve "yolsuzluk" kelimeleri bir araya gelince bir anda konu da ilgi çekici hale geliyor.
Amatör kümede yılda yüz binleri aşan maç oynanıyor.
Bu kadar maçın muhasebesini İl Hakem Kurulu ve Hakem Derneği yapıyor.
Hakem muhasebeci değil, bunun eğitimini almamış. Anlamaz da, bilmez de...
İl Hakem Kurulu'nun 1 lira geliri yok... Telefon, ulaşım, vs hepsi cepten...
ASKF'nin çok ciddi imkânları var. İl Temsilciliği var. TFF'nin dev imkânları var.
Bu muhasebe işi hakemin sırtından alınmalı... İyi niyetle bu yükü yıllardır çektiler. İçlerinde çok az da olsa çalanlar çıkmış olabilir... Ama radikal bir çözüm getirilmeli.
Bu yük hakemden kalkmalı. Senin İl Hakem Kurulun hakem eğitecek, sana hakem bulacak, hakem atayacak, hakem seyredecek. Bir de senin muhasebeni tutacak. 5 kuruş da para vermeyeceksin.
Bunun adı modern kölelik!