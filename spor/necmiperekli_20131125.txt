3 puana eyvallah
Trabzonspor zorlu rakibi Eskişehirspor önünde kendi sahasında üç puanı Henrique'nin attığı tek golle alırken perşembe günü oynayacağı UEFA Avrupa Ligi maçı öncesinde iyi bir moral depolamış oldu.
Trabzonspor'un performansı beklentileri karşılamadı. Fakat bir söz vardır "İyi oynayıp mağlup mu olalım kötü oynayıp galip mi gelelim?" 'Hangisini tercih edersiniz' dersek şüphesiz galip gelmeyi tercih ederiz. Bizim takım da Eskişehirspor karşısında bu pozisyonda oldu.
Takımı kötü futbolu nedeniyle eleştirirken birden ortaya çıkan bir gol her şeyi değiştirdi.
Şimdi ben bu takıma bu günün şartları altında Avrupa kupası maçı arefesinde nasıl eleştireyim.
Biliyorum ki bu takım puan kaybetseydi Trabzon'da herkesin morali bozulacaktı.
Yazık değil mi şu bizim Trabzonspor taraftarına. Neyse ki galip geldik.

***

Tabii bu ara doksan dakika içerisinde geçirdiğimiz badireleri es geçip de sonradan mahcup olmak asla işimize gelmez.
Galibiyet güzel fakat futbol kötü. Yani bunu da söylemesek bizim futbol geçmişimize ayıp olur di mi? Evet Mustafa hoca, biz sevindik aman sen sevinme...
Maçı iyi seyret, noksanları ve hataları defterinden milletin yüzüne oku. "Papaz her gün pilav yemez" bilesin.
Takımda eli ayağı tutan Bamba, Zokora, sol bek Kadir ve sağ bek Yavru Zeki görevlerini iyi yaptı.
Ama sakın Onur'u atladığımız sanmayın.
O zaten maşallahlık, takımımızın kurtarıcı meleği. Nazar değmez inşallah.
Evet her şeye rağmen bordo-mavili takım bu zorlu virajı da hasarsız geçti ama unutmayalım ki bu maçtan alınması gereken çok ders var.