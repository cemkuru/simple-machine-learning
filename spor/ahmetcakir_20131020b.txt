Rezaleti Sneijder önledi
Galatasaray çok tehlikeli bir dönemece erken girdi. 7.haftadaki Akhisar yenilgisi sanıldığından çok daha yıkıcı bir durum olabilir, dediğimde bunu yadırgayanlar vardı.

Oysa durum ortada: Bundan sonra her takım Cim Bom’un karşısına yenilme endişesi bir yana galibiyetin zor olmadığı düşüncesiyle çıkacak. Başka bir ifadeyle büyük takımların en büyük sorunlarından biri havasını kaybetmesidir. Galatasaray şu anda o noktada.

     Ayrıca biletlerin tamamının kombine olarak satılmasına karşın boş tribünler de Sarı Kırmızılılar için ciddi bir alarm. Bayram haftasında havanın da güzel olduğu bir ortamda tribünler bu kadar boş kalabiliyorsa düşünülmesi gereken bir sorun var demektir. Bütün bunlar da takımı düşüren etkenler oluyor. Sarı Kırmızılılarda tehlikeli dağınıklık sürüyor.

     Maç boyunca neyi nasıl yapması gerektiğini daha iyi bilen taraf konuk takımdı. Özellikle 10 kişi kaldıkları bölümde muhteşem oynadılar. Ancak bunu Galatasaray cezaalanı çevresine kadar gelmekte gösterip daha fazlasını beceremediler. Buna karşılık Sarı Kırmızılı takımda Burak ve Melo yarım adımlık ofsaytlar konusunda biraz daha dikkatli olabilse Cim Bom çok rahat iki gol daha bulabilirdi. Atılan ilk golde Drogba’nın aklı, Burak’ın takipçiliği etkendi. Özellikle Burak’ın gol atmaktan başka hiçbir oynama şeklini kabullenmeyen yaklaşımı içinde bu pası verebilmesi önemliydi.

     Burak’ın artık müzminleşen durumu Sarı Kırmızılı takımın önde top tutup baskı kurmasını önleyen temel etken. Ortaalanda Melo ve Selçuk’un önceki sezonlardaki formlarından uzak oluşları, takımda kanat adamının bulunmayışı Cim Bom’un oyununun tıkanıp kalmasının görünür nedenleriydi. Savunmada da mutlaka birtakım hatalar yapılması, “İlk golü Galatasaray yer!” dedirtiyordu. Nitekim bu ikinci yarının başında oldu. Mutlak gollük ilk atak da uyandırmadı Galatasaray savunmasını, Muslera’nın kurtarışı da. Düşüp kalkan rakip oyuncu golü atarken Semih ile Chedjou ortalıkta yoktu! Rakibin 10 kişi kalmasından sonra Cim Bom’un yaşadığı perişanlık utandırıcıydı. Sarı Kırmızılı takım bu bölümde ne yaptığını bilmezken rakibi daha çok gol pozisyonu buldu. Pas yapmak ve oyunu kanatlara yaymak gibi basit bir futbol aklını hiç göremedik. Bu arada Hakan Balta’nın sakatlığı nedeniyle dakikalarca 10 kişi oynama beceriksizliği de buna eklendi. Yarım saatte bulunabilen tek pozisyon Drogba’nın direkten dönün kafa vuruşu oldu.

     Haftalardır birşey oynamayan Sneijder Galatasaray’ı rezaletten kurtaran adamdı. Yoksa ne o vuruşu yapabilecek ne de başka türlü gol atabilecek bir oyuncusu vardı Cim Bom’un. Mancini’nin bilinen nedenle Bruma’yı tribüne göndermesi neyse de Umut dururken Aydın’ı oyuna almaktan ne beklediğini merak etmemek mümkün değildi... Karabükspor’un emeklerine yazık oldu. A.İlhan’ı oynatma şansları bulunsa geçen sezonki gibi bir galibiyetle Arena’dan ayrılabilirlerdi... Uzatmanın 3 değil en az 6 dakika olması gerekirdi. 3’üncü dakika biterken Galatasaray’ın mutlak gollük pozisyonunu “süre bitti” diye kesmek genç hakemimizin bu uzatma işinin niçin yapıldığını anlamadığını gösterir gibiydi. 