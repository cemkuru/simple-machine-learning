Herkes yerine geçsin bakalım!
Bu yazı için biraz girizgah zorunlu: Doğal olarak insanlar herkesi kendileri gibi görme eğiliminde. Ayrıca dünyaya bakışlarında asla değişmeyen önyargıları var. 

Boşuna söylenmemiş, önyargıları yıkmak atomu parçalamaktan daha zor diye... Örneğin, Fatih Terim’le ilgili iyi birşey yazıp söylediğinizde ona yağ çekmiş oluyorsunuz ya da daha kötüsü korkunuzdan başka türlü davranabilmeniz mümkün değil.

Kimi zaman bunun tersi de oluyor: Terim’in aleyhinde sayılan birşey yazdığınızda ona düşmanlık etmiş oluyor, intikam almaya çalışıyorsunuz falan filan. Yani onun hakkında dürüstçe, inançlarınız ve anlayışınız doğrultusunda birşey yazıp söyleme imkanına sahip değilsiniz. Bu şans sadece bazı okurlar için var. Terim’le ilgili bir kitap yazmış olmanız bile onlar için fazla birşey ifade etmiyor. Herşeyin iyisini ve doğrusunu sadece onlar biliyor, yapıyor. Ne yapalım, öyle olsun!

Terim, Milli Takım’ı gerçekten de sihirli bir el değmişçesine değiştirdi. Eski durum devam ediyor olsa Romanya’ya yenilip Estonya ile de berabere kalarak çoktan defteri kapatmıştık ve Türk futbolunun hazin çöküşü üzerinde konuşuyor olacaktık. Hatta bunu yapmaya başlamıştık bile. Şimdiyse bambaşka bir noktadayız. Birkaç gün sonra çifte bayram hesapları yapıyoruz. Demek ki yapılabiliyormuş...

Kişisel olarak en çok mutluluk duyduğum noktalardan biri de Terim’in grupta herkesi hizaya getirmiş olması. Biz bu grubun ikinci kategori takımıyız zaten. Fakat Estonya ile 5.lik mücadelesi yapacak noktaya kadar gerilemiştik. Üç galibiyetle sadece biz olmamız gereken yere gelmedik, ötekileri de hizaya getirdik. Özellikle Macaristan’ın Hollanda’dan yediği 8 golle gerçek durumu ortaya çıktı.

İşte biz o Macaristan’a deplasmanda inanılmaz bir kolaylıkla yenilip İstanbul’da da tek golden fazlasını atamadığımız için beraberliğe razı olduk. Hadi İstanbul’daki Romanya yenilgisini bir kenara bırakalım, grupta çektiğimiz sıkıntının temel nedeni Macaristan karşısında yaşadığımız fiyasko. İnanın ki bunun hiçbir nedeni yoktu. Macaristan’ı içerde de dışarda da rahatlıkla yenebilirdik. Tabii bunu nasıl yapabileceğinizi bilmeniz koşuluyla...

Elbette ki artık eski defterleri karıştırmanın bir anlamı yok. Türkiye kendine yakışır noktaya geldi. Fakat hâlâ bıçak sırtındayız. Salı akşamı bir yandan Hollanda karşısında ter dökerken öte yandan da Romanya üç mü attı beş mi diye kulağımız orada olacak. Çıkmamış candaki umutları olağanüstü biçimde canlandırmayı başardık. Şimdi son adımı da atmak gerekiyor. Biz Hollanda’yı yenebilecek durumdayız. Romanya’nın Estonya’ya bizi geçecek farkı yapması pek mümkün gözükmüyor.

Estonya karşısında Terim takımını o kadar iyi hazırlamıştı ki evsahibine soluk bile aldırmadı. Yoksa o Estonya’nın bugüne kadar hem bize çektirdikleri ortada hem de grupta lider durumdaki Hollanda’nın tek yenilgisini yaşatmalarına saniyeler kalmıştı. Yani iyi hazırlandığınız zaman Estonya zor bir rakip olmayabilir ama onu yapamadığınız zaman sizi çok büyük sıkıntıya sokar. Terim de bunları çok iyi biliyor ve gereğini yapıyor.

Takımın en zayıf halkası gibi görünen Burak konusunda da Terim tecrübesini konuşturdu. Onunla son maçları 10 kişi oynar gibiydik ama bu maçta tek hareketi işi bitirdi ve derin bir soluk aldık. Umarız ki Burak da kendine gelmiştir. Çünkü Hollanda karşısında 10 kişi ile kazanmamız olanaksız. Tam tersine 12 kişi olmak zorundayız. Bir 90 dakika için bu ve çok daha fazlası yapılabilir.

İşi buraya kadar getirdikten sonra Hollanda’yı yenemeyip bir hüsran yaşasak da bu Terim’le yeniden ayağa kalkışımızı gölgeleyecek durum değil. Sadece grup ikinciliği yerimizi Romanya’ya terketmemiz cansıkıcı olacak. Çünkü Romanya’nın da böyle bir kalitesinin olmadığını Bükreş’teki maçta kanıtladık. Kısacası, neresinden bakılırsa bakılsın bu gruptan ikinci olarak çıkmak bizim hakkımız. 