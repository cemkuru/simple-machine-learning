Drogba'nın çiftliği!
Galatasaray son 5 maçta 4 galibiyet aldı. Fenerbahçe ile Kadıköy'de berabere kalsa müthiş bir çıkış diyebiliriz.
Milli maç dönüşleri favoriler için zor olur. Sivas çıkışta olan bir ekipti. Galatasaray ise kötü oynuyordu.
Bu yüzden sarı-kırmızılılara "Bu maçın favorisi" diyemezdik. 

Bu tavırlar kopartır 
Galatasaray kazandı ama kalitesi düşük bir maç oldu. Çok disiplinsiz bir takım Galatasaray.
Saha içinde disiplin sorunu var.
Drogba'nın taç çizgisi kenarından faul kullanması bunun bir göstergesi. Sen orada faulü kullanan olmamalısın.
Maç 2-1, takımın penaltıcıları var ve sen topu alıyorsun, "Ben atacağım" diyorsun. Bu takımı yavaş yavaş kopartır.
Drogba, Galatasaray için çok faydalı bir oyuncu ama zarar da vermeye başlıyor. Penaltıyı kaçırdı.
Diyelim döndü geldi, gol oldu.
2-2 oldu! Belli ki teknik adam "Selçuk atacak" demiş.
Ama o bunu dinlemedi.
Drogba çok sevilen başarılı bir oyuncu. Ama böyle devam ederse faydadan çok zarar verir. 

Her topa o atlıyor 
İki lideri var Galatasaray'ın:
Drogba ve Sneijder. Drogba her topa atlıyor, Sneijder böyle yapmıyor.
Selçuk çok karakterli bir futbolcu. Düşünün, penaltıyı o atsa ve gol olsa, evine mutlu ve moralli gidecekti. Drogba, Galatasaray'ı bildiğin çiftlik yapmış. 

Mancini'nin işi değil 
"Mancini Drogba'yı yedek bıraktı" diye bir şey yok. Maçtan önce konuşmuşlardır kendi aralarında.
Drogba, kadro açıklandığında, "Aaaa ben yokum" dememiştir.
Biliyordur zaten yedek kalacağını.

Eboue'ye yapılan kesinlikle penaltıydı
İlk yarı karşılıklı oynandı. Set oynamadan direkt kaleye giderek. Goller de böyle geldi. Galatasaray kontra ataktan attı golü; Sivas da golü böyle buldu.
Tartışmaya açık çok pozisyon var.
4 kırmızı kart, verilmeyen bir penaltı...
Eboue'ye ceza saha içinde yapılan faul.
Yani penaltıydı! Sivasspor'un stoperi Ümit, geniş alanda yakalandı. Sarı kartı vardı, kaçması gerekirken Burak'a doğru gitti, ikinci sarıdan atıldı.
Dany, sarı kartlıyken kontrolsüz bir şekilde gidip tabanıyla rakibine vurdu ve çift sarıdan kırmızı kart gördü.
Baktığınızda kontrolsüz ve şuursuz futbolun sonucu bu. Hareketli ve heyecanlı ama aynı zamanda kontrolsüz 
ve şuursuz bir maç oldu.

G.Saray'a acilen bir stoper, bir de sol bek lazım
Hiç olmayan oldu, Burak sakatlandı.
İnşallah adale yırtılması olmamıştır.
Koşularıyla, çabalarıyla, vuruşlarıyla benden bugün çok olumlu not aldı.
Eboue'nin oyunun sonunda bindirme yapması, gol çabası önemli. Kalecinin uzaktan atılan topta kapatıp golü çıkarması önemli. Riera sadece gayretliydi.
G.Saray'a bir sol bek, bir de stoper lazım.
Galatasaray, 9 puan fark nedeniyle mutlaka kazanmak zorundaydı. Tabii ki aklında çarşamba günkü Real maçı da var.
Sivasspor'da ise Roberto Carlos'u biliyoruz, açık futbol oynatıyor. "Ben buraya kaybetmeye gelmedim" düşüncesi içinde olduğu belliydi. Ofansif oyunu benimsemiş bir hoca, kazanmak isteyen biri.
Bu düşünceler aynen sahaya yansıdı.