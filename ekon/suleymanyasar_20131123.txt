Babacan: Yerliye taksit sınırı getirmedik
Başbakan Yardımcısı Ali Babacan, Merkez Bankası Başkanı Erdem Başçı ve Hazine Müsteşarı İbrahim Çanakçı dün köşe yazarlarıyla bir araya geldi. Başbakan Yardımcısı Babacan "Önümüzde sıkıntılı bir konjonktür var. ABD Merkez Bankası'nın yeni para politikasının gelişmekte olan ülkelere etkisi, Kuzey Afrika, Mısır, Irak ve Suriye'de yaşanan olayların her biri ayrı risk oluşturuyor" dedi. İbrahim Çanakçı ve Erdem Başçı da ekonominin son durumuna ilişkin birer sunum yaptı. Çanakçı, dünyada mal ticaretinin çoğalmamasına rağmen Türkiye'nin ihracatını başarıyla sürdürdüğünü belirtti. Çanakçı, küresel konjonktürün gelişmekte olan ülkelere sermaye akımlarını azaltması nedeniyle pek de yardım edici görünmemesine rağmen petrol, metal, gıda fiyatlarındaki aşağı yönlü gelişmenin Türkiye için olumlu olacağını söyledi. 

Dolar yüksek çünkü şirketler pozisyon kapatıyor
Hazine Müsteşarı İbrahim Çanakçı, finans piyasalarında yaşanan son küresel gelişmeler doğrultusunda döviz mevduat hesaplarında önemli bir artış olmadığını söyledi. Çanakçı, "Gerçek kişilerin döviz mevduat hesapları nisanda 62.8 milyar dolarken, şimdi 65.2 milyar dolara çıktı. Tüzel kişilerinki ise 43.3 milyar dolardan, 47.8 milyar dolara yükseldi" dedi. Çanakçı, döviz fiyatlarının şimdilik yüksek seyretmesinde şirketlerin açık pozisyon kapatma çabası olduğunu ileri sürdü.

30 yılın en düşük bütçe açığı
Çanakçı, bu yıl bütçe açığının milli gelire oranının yüzde 1.2 seviyesine gerileceğini, bunun son 30 yılın en düşük seviyesi olduğunu kaydetti. Çanakçı, faiz dışı fazlanın ise bu yıl milli gelire oranının yüzde 0.9 olacağını ileri sürdü. Çanakçı, Türkiye'nin bu yıl yüzde 3.5 istihdam artışı sağladığını, işsizlik oranının yükselmesinde işgücüne katılım oranındaki tahminlerin etkili olduğunu anlatarak, şöyle dedi: "İşgücüne katılımı yüzde 49 olarak tahmin ettik. Fakat bu oran yüzde 51'i geçti."

Otoların yüzde 78'i ithal
Gelelim önümüzdeki üç seçim döneminde ekonomide neler olabileceğine… Başbakan Yardımcısı Ali Babacan, seçim nedeniyle popülist uygulamalar olmayacağını ve mali disiplinden vazgeçilmeyeceğini belirtti. Tüketici kredisine yüksek karşılık, taksit sınırlaması, tüketici finansman şirketlerine zorunlu karşılık uygulaması getirdiklerini belirtti. Babacan, bu tedbirlere gerekçe olarak da şunları söyledi: "Türkiye'de satılan otomobillerin yüzde 78'i ithal oto. Bunu azaltmak için tüketici kredilerinde kısıtlayıcı tedbirler aldık. Yine düşük motor hacimli ithal otolar için düzenleme düşündük. Yerli üretilen mobilya ve beyaz eşya sektöründe ise kredi ve taksit sınırlaması getirmedik. Tam aksine bu malları üreten ve ihraç eden şirketlere destek kredilerini artırdık. Bu türden seçici bir destekleme politikasıyla özellikle istihdamı artırdık. Yerli üretime destek verdik."

Gelir vergisi 2014'e kaldı
Babacan, Türkiye'de yaşanan yaklaşık yüzde 10 oranındaki işsizliğin yarısının yapısal, yarısının ise konjonktürel olduğunu ileri sürdü. Babacan, gelir vergisinde yapılması beklenen düzenlemelerin bu yıl sonuna yetişemeyeceğini de belirtti.

Altın hariç cari açık iyileşti
Merkez Bankası Başkanı Erdem Başçı ise altın hariç cari açığın iyileştiğini söyledi. Başçı, "Cari açık ağırlıklı olarak banka borçlanmalarıyla sorunsuz finanse ediliyor. Türk parasının değerinde küresel piyasalarda yaşanan olumsuzluklara rağmen oynaklık diğer ülkelere göre çok daha az" dedi.
