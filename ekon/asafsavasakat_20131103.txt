Kısaca son gelişmeler
Eylül dış ticaret açığı tam piyasanın beklediği düzeyde geldi: 7.5 milyar dolar. Altın ticareti hesapları bozmaya devam ediyor. Altın hariç açık ise yavaş da olsa daralıyor. Ayrıntısına ödemeler dengesi yayınlanınca girerim. 
Tarihe not düşelim. Meclis’te türban yasağının bitmesi çok sevindiricidir. Milletvekillerinin olgun tavrı siyasetin normalleşmesi yolunda kat edilen mesafenin göstergesidir. Gelecekle ilgili bir umut ışığıdır. Meclis’i kutluyorum.

Enflasyon raporu

Yarın Ekim enflasyonu yayınlanıyor. Piyasa TÜFE’de yüzde 1.3 artış öngörüyor. İTO’nun İstanbul Ücretliler Geçinme Endeksi öncü göstergedir. Ekim’de yüzde 2.5 yükseldi. Geçen yılın altında olduğu için yıllık enflasyon yüzde 7.6’ye geriledi.
Enflasyon raporu açıklandı. Merkez Bankasının son enflasyon tahminlerini kapsıyor. Yıl sonu tüketici enflasyonu 2013’de yüzde 6.8’e, 2014’de yüzde 5.3’e güncellendi. Temmuz raporunda ilki 0.6 puan, ikincisi 0.3 puan daha düşüktü. 
Merkez Bankasının uyguladığı politikaya güveni giderek artıyor. Hedeflerini ulaşılır buluyor. Döviz kuru konusunda tedirginliğinin azaldığı hissediliyor. En azından kuru aşağı baskılamak niyeti görülmüyor. Faiz ufkunu uzatmak istiyor. 
Rapora gene önemli “kutular” eklenmiş. Döviz kuru ve enflasyon, konut kiralarında katılık, para piyasası nasıl işliyor, bayram tatillerinin göstergelere etkisi, vs. ilginç ve yararlı konuları kapsıyor. Göz atmanızı öneriyorum. 

Güven, kur, vs.

Tüketici güven endeksi Ekim sonuçları TÜİK tarafından açıklandı. Tüketici güveninde güçlü bir artış görülüyor. Vatandaşın harcama arzusu büyüme açısından iyi haberdir. Ama dış açıkta dengelenmeyi zorlaştırır. 
Mali piyasalar haftayı keyifsiz bitirdi. Son baktığımda dolar 2.02 TL’ye, döviz sepeti 2.37 TL’ye çok yakındı. Gösterge tahvil faizi de yüzde 8’in üzerine tırmandı. Şaşırtıcı değildir. Bu düzeylere alışmak gerektiğini daha önce yazdım.