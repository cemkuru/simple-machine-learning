Çin’in uluslararasılaşması
Bu hafta Orta Vadeli Program’ı ele almayı planlıyordum; ancak, son iki köşenin devamı olarak yine Çin ile ilgili ele almak istediğim konuları işleyerek Çin dosyasını bir süre için kapamanın daha doğru olacağını düşündüm.

    Çin hem önemli büyüklükte dış yatırım alıyor; öyle ki, geçen yıl 250 milyar dolar seviyesiyle dünyanın en çok dış yatırım alan ülkesiydi (ikinci sıradaki Amerika Birleşik Devletleri “sadece” 175 milyar dolar çekebilmişti).

    Çin’in 1978 sonrası kalkınma politikasının temellerinden birisi, tasarruf eksikliğinin yatırım ve dolayısıyla istihdam artışını kısıtlamaması için yabancı yatırımcılara kucak açtı. Resmî olarak sosyalizmi temel alan bir ülkenin kapitalist yabancı yatırımcıyı çekmesi pek kolay olmadı. Düşük ücretli yüz milyonlarca kişilik çalışkan işçi havuzu, tek başına yatırım çekmek için her zaman için yeterli olmayabilir.

    Nitekim, Çin bürokrasisi ve devlet adamları bunun farkında. Dünyanın en büyük yatırım alıcısı ve kalkınan ekonomisi nasıl oldunuz sorusuna “düşük işçilikle” cevabını vermiyorlar. Aksine Çin hükümeti yatırım çekebilmek için oldukça proaktif davrandı. Bürokrasinin düşürüldüğü, altyapının güçlendirildiği Şincın (Shenzen) gibi dev şehirler, bölgeler oluşturuldu. Dahası, bazı eyalet ve şehirlerde, yabancı yatırımcıların kendilerinin ve yöneticilerinin hayat kurabilecekleri bölgeler oluşturuldu. Bu “expatriate”ların çocuklarını gönderecekleri özel okullar kuruldu ve kurulmasına ortam sağlandı. Dahası, bu yabancı yatırımcılara, bu bölgelerde kurdukları fabrikalardan yaptıkları ihracata parasal teşvikler sunuldu. Çin ihracat mucizesinin temelinde bir ölçüde, sosyalist bir ülkede oluşturulan bu tip ortamlar yatıyordu.

    Kendi ülkemize baktığımız zaman, Çin’de yatırım yapan şirketler arasında küçükler de var. Bu da, Çin’in yatırımcıya sunduğu ortamın ve yukarıda bahsedilen “tamamlayıcı” politikalarının etkili olduğunu gösteriyor.

    Bu köşede daha önce Çin’in “birinci” ve “ikinci” nesil uluslararasılaşması fikri ortaya atılmıştı. Birinci nesil uluslararasılaşma, 1978’den sonra, mal üreterek ve dünyaya satarak sağlanan ticari bir süreçti. Bu aşamada Çin pek para kazanamadı ve önemli bir cari fazla üretemedi. Zira satılan mallar birim fiyatları çok düşük olan, ya yabancı yatırımcı şirketlerin ya da yeni kurulan Çinli şirketlerin ürettiği mallardı. Buna karşılık, bu dönemde Çin’de sanayi istihdamı arttı. Sanayi ücretleri her şeye rağmen, aynı işçilerin kırsal kesimde kazandıklarından daha yüksekti.

    İkinci aşamada ise Çin şirketleri Brezilya’dan Afrika’ya ve Avustralya’ya tedarik zincirlerini kurdular. Birincisini tümleyen, kârlılığı artıran ve Çin üreticilerini güçlendiren bir süreçti. Bu dönem, özellikle cari fazlanın yükseldiği 2000 sonrasına rastladı.

    Şu anda bu dönemde olduğumuzu düşünebiliriz. Ancak bu dönem için ayırt edilmesi gereken bir eğilimi daha not edelim. Çinli yetkililer Renminbi’nin uluslararası para olmasını istiyorlar. Bunu pek de çekingen olmayan bir dille de ifade etmeye başlıyorlar. Örneğin, İstanbul Finans Zirvesi’nde konuşan Bank of China Londra Genel Müdürü Wenjian Fang konuşmasının büyük kısmını Ren-minbi’nin uluslararasılaşmasına ayırmıştı.

    10 Ekim’de Çin Merkez Bankası ile Avrupa Merkez Bankası arasında imzalanan 45 milyar Euro’luk değişim (swap) anlaşması bu zincirin en son halkası oldu. Renminbi’nin tam ‘konvertibiliteye’ geçmesinin daha zaman alacağı belli ancak Çinli yetkililerin yavaş ama emin adımlarla o noktaya ilerledikleri kesin. O zaman da Renminbi’nin bir rezerv para haline gelmesi kaçınılmaz görünüyor.

Dış yatırımcı Çin

Çin aynı zamanda önemli bir dış yatırımcı. Geçen sene, yurtdışına en çok yatırım yapan ülke 350 milyar dolar ile Amerika Birleşik Devletleri’ydi. Çin, 62 milyar dolar ile dünyanın en çok dış yatırım yapan altıncı ülkesi oldu.

    Bunda, Çin şirketlerinin birinci ve ikinci nesil dışa açılma süreçleri kadar, bunu destekleyen sermaye/servet biriktirme süreci de önemli rol oynuyor. Sermaye birikimi olmadan yurtdışına açılma zaten mümkün değil. Credit Suisse tarafından geçenlerde yayınlanan Dünya Servet Raporu’na göre, Çin hanehalkı, Amerikalılardan sonra, 22 trilyon dolar ile dünyadaki ikinci büyük servet stokuna sahipler.  Amerika için hesap edilen rakam 72 trilyon dolar, tüm dünya için ise 241 trilyon dolar. Aynı rakama göre, Çin’de 2 milyonun üzerinde dolar milyoneri bulunuyor. Diğer kaynaklara göre Çin’de 2010 yılı itibarıyla 64 dolar milyarderi bulunuyor.

    Öte yandan, farklı hesaplamalar yapan Alman Allianz şirketine göre, Çin’de orta gelirli kesim 413 milyon kişiden oluşuyor.

    Çin’le ilgili bu gelişmeler, bunlardan Türkiye’nin pek yararlanamadığını gösteriyor. Türkiye Çin’den yeterli yatırım alamıyor; Çin’e yeterli seviyede ihracat yapamıyor; Çin’den yeteri kadar turist çekemiyor. Kısacası Türkiye Çin’in pek farkında değil. Türk-Çin ekonomik, sosyal ve siyasi ilişkileri büyük ölçüde Türkiye’nin Çin’den bir şeyler ithal etmesiyle sınırlı kalıyor.