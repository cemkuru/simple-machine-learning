500 milyar dolar
Bu rakam 2023'te Türkiye'nin yıllık ihracat hedefi... İlk telaffuz edildiğinde "büyük hayal" deniyordu. Cumhuriyetimizin 100'üncü yılına 10 sene kala "daha da fazlası mümkün" diyebiliyoruz. Peki, nasıl yapacağız?
Cevap, Türkiye İhracatlar Meclisi'nin düzenli olarak her ayın 1'inde açıkladığı ihracat verilerinde yatıyor. Krizdeki Avrupa'ya dahi ihracatını artırabilen cesur adımlar söz konusu. 
Başbakan Erdoğan Rusya seyahatinde dile getirdi: "2020'de 100 milyar dolarlık ticaret hacmi", 500 milyar dolarlık hedefin alt kalemlerinden yalnızca biri. Rusya ile geçen yıl 33.3 milyar $'lık ticaret hacmimiz vardı. Eylül 2013'e kadar bu rakam biraz düştü. Putin ile ortak basın toplantısında Başbakan'ın söylediği şu: "Her iki ülkede siyasi irade, hedef olarak 2020'de 100 milyar $'lık ticaret hacmi belirlemiş bulunuyor. Farklı alanlarda atacağımız adımlarla bunu yakalamada önümüzde engel göremiyorum."
Rusya Türkiye'nin kuzey komşusu... Eğer biz 500 milyar $'lık ihracat düzeyine gelecek isek bunun kuzey kapısı, en az Batı ve Güney kadar önemli... Fakat daha da önemli olan, Rusya ile ticarette açığı kapayıp artıya geçmektir.
Misal bu yıl ilk 9 ayda Rusya'ya 5.1 milyar$'lık ihracat yaparken 18.4 milyar $'lık ithalat yapmışız. Dış ticaret açığımız 13.3 milyar $ düzeyinde. 2020'de hacim 100 milyar $'a çıkarken açığı kapayıp artıya geçebilmenin yolu "farklı alanlarda atacağımız adımlarda" saklı.
Bu adımların Rusya ile ticarette Türkiye'yi avantajlı duruma getirebilmesi, sanayiden ihracata katma değer artışıyla mümkün.
Başbakan'ın "hacim genişletici" farklı alanlardaki adımlarını, ihracatçı, müteahhit, turizmci ve sanayicimizin "katma değer adımları" izlemeli.