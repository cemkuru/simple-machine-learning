Bankalarda yeni dönem
Yaklaşık 3 yıldır bu köşede  bankacıların nasıl köle gibi çalıştırıldığını, dünyada meslektaşları 8 saat bile  çalıştırılmazken, Türkiye’de 15 saati bulan mesaiye dikkat çektik.
Günlerce değil aylarca ve hatta yıllarca yazdım. Bıkmadan usanmadan.
Şu anda bankaların yüzde 90’ı akşam 18.00’de kepenk kapatıyor.
Bankacılar rahat bir nefes aldı.
Yüzde 10’luk ihlal ise işgüzar müdürler nedeniyle tek tük devam ediyor. Ancak son gelen haber artık bunların da önünü tamamen kesiyor.
Çalışma Bakanlığı İş Teftiş Kurulu Müfettişleri’nin yaptığı incelemeler ve tesbitleri neticesinde Türkiye’de bankalara 500 milyon lira ceza kesildi. Bu para zorla çalıştırdığı  personelin hesaplarına yılbaşına kadar yatırılacak.
Bu bir başarıdır. Bu başarı önce  kul hakkını savunan gazetemizin sonra da bankalara ruhunu teslim etmeyen bir avuç insanındır.
Biz bu köşede sorunu dile getirdik onlar harekete geçti.
Bankaların dokunmazlığı vardır.
Aleyhinde haber bile yapamazsın. Zaten yasa olmasa da hiç bir gazete en büyük ilan kaynağını küstürmek, dahası öfkelendirmek istemez. Bu nedenle bankacıların yıllarca çektiği acıyı kimse görmedi.
İş Teftiş Kurulu’nun başkanını yardımcılarını ve görev yapan tüm müfettişleri tebrik ediyorum.
Yaptıkları iş tarihe geçecek bir olay. Çünkü onlar sermaye karşısında ceketlerinin önlerini iliklemeyip kul hakkını savunmayı tercih ettiler. 
 

Şimdi ne olacak?
Bankacılar artık bu cezadan sonra  zorla çalıştırılamıyacak ve daha rahat nefes alacaklar. Hem yıllardır gönüllüymüş gibi gösterilen ve kovulma baskısı ile imza attırılan bu insanlar hakkını geri alacak, “Mesaiye kendi rızam ile kalıyorum. Ücret talep etmiyorum”  gibi bir yazıyı zorla imzalatan uyanık bankalar bu defa duvara çarptı.  
Bu şartlar altında bankalar personelini saat 18.00’den sonra biraz zor çalıştırır. İhlaller yine şube bazında hırslı müdürlerin baskısıyla olacaktır. Onlar da bıkmadan usanmadan şikayete devam etsinler.  
 

Mesai alamayanlar
500 bin liralık mesai sadece mesai ihlalinin yapıldığı personellere uygulanacak. Eğer siz de kurum tarafından fazla çalıştırıldığınızı  düşünüyorsanız çekinmeden bu kararı da gerekçe göstererek mesai ücretinizi talep edebilirsiniz. Geçmişe dönük kayıtları silmeleri mümkün değil. Özellikle ekran kapanış saatleriniz ve  yaptığınız çalışmalar hepsi kayıt aldında. Özellikle şube müdürleri ve bölge satış müdürleri tarafından hafta sonu çalışmanıza yönelik talimatları içeren elektronik postalar en büyük deliliniz. Bunlarla hakkınızı talep edebilirsiniz.
 

Alarm oyunu
Bir süre önce ihlallerin özellikle Anadolu’da olduğuna dikkat çekmiş ve bir kamu bankasının alarm saatini değiştirerek geç saate kadar açık olmasına rağmen belge üzerinde erken kapanmış göründüğüne dikkat çekmiştim. Bu konuda da bankalar uyarıldı. Söz konusu banka kendi içinde de soruşturma açarak alarm oyununa başvuran müdürlerle yolunu ayırıyor. Bu da şunu gösteriyor ki, işgüzar müdürleri de bankaları yeri geldiğinde bir çırpıda silip atıyor.