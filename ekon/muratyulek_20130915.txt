Yeni dönemde yeni makroekonomik yönetim çerçevesi gerekli
FED tahvil kararları tüm önemli gelişmekte olan ülkelerle birlikte Türkiye’yi de etkiliyor. Bu yılın sonuna kadar belirsizlikler ve kafa karışıklıkları dönemi yaşayabiliriz. Ocak ayında yeni FED başkanının atanmasını müteakiben yine bir ara dönem yaşayacağız. Ancak bundan sonra, FED politikalarındaki belirsizlik ortadan kalktığı zaman çok daha farklı bir döneme girebiliriz: Likiditenin yine de bol olduğu ve getiri aradığı bir dönem.

     Şu anda belirgin olan şey şu: (1) FED tahvil alımlarını bir vade içinde azaltacak. (2) Dikkat, bu durum, FED’in şişkin bilançosunu, yani dünyaya sağladığı dolar likiditesi stokunu kısmayacak; büyümeyi yavaşlatacak veya duracak. (3) FED, bilançosunu küçültme sürecini 2014 yılında başlatabilir ama öyle de olsa hızlı bir küçülme süreci olmayacağı kesin gibi. (4) Avrupa/Euro ve Japonya/yen likiditesinin kısılmaya başlaması şu anda öngörülemeyen bir tarihte başlayabilir; bu başlangıç en erken 2015’te olabilir. Ancak Japon likiditesinin daralması çok daha geç başlayıp çok daha uzun da sürebilir.

    Yani, içinde olduğumuz durum şu: Dolar likiditesi kısılsa da önümüzdeki birkaç yılda toplam dünya aşırı likiditesinin azalmasını beklemiyoruz.

Likidite kısılırsa ne olur?

Dünya krize, aşırı Amerikan ve Japon likiditesinin şişirdiği balondan dolayı girdi. Sonra balon patladı. ABD ve Avrupa bu duruma Japonların 1990’larda verdiği cevabı verdi: Ekonomiyi canlandırmak ve varlık piyasalarını ayakta tutmak için likiditeyi yükseltmeye devam etmek. Yani, patlayan balonu şişkin tutmak için hava basmaya devam etmek.

    Dolayısıyla, kriz öncesinde olduğu gibi kriz sonrasında da dünya ülkelerine ve Türkiye’ye likidite yağmaya devam etti.

    Likidite ne zaman kısılacak belli değil ama kısılırsa dünya “normale” döner. Ne Amerika ve ne de başka ülkeler “enerji içeceğiyle” hayatlarını devam ettiremeyeceğine göre günün birinde normal hayatına dönerek sağlıklı beslenme ve spora başlamaları gerekir.

    Türkiye ve diğer gelişmekte olan ülkeler açısından bakıldığında bu durum kolay olmasa da bir “normalizasyon” sürecinin yaşanması gerektiğine işaret ediyor. Şuna hiç şüpheniz olmasın, “normalizasyon” Türkiye ve tüm diğer gelişmekte olan ülkelerin lehine. Dahası Türkiye, cari açık problemine rağmen, bu normalleşme sürecine en hazır ülkeler arasında. Ama yapması gereken önemli düzenlemeler var. En önemlisi ne mi: Yeni dönemde yeni makroekonomik yönetim çerçevesi oluşturması gerekiyor.

Yeni dönemde yeni makroekonomik çerçeve

Geçtiğimiz dönemde Türkiye, makroekonomisinde çok önemli düzeltmeleri gerçekleştirdi. Enflasyonu ve iç dengesini (bütçe açığı) büyük fedakârlıklarla düzeltti ve büyüme oranları yüksek seyretti. Bu, mutlu sona erdik manasına gelmiyor. Enflasyonda daha kat etmesi gereken biraz daha mesafesi var: Enflasyonu yüzde 5-10 aralığından yüzde 2-5 aralığına çekmek. İç denge de, bütçe açığını düşürdüğü seviyelerde tutarken harcama ve gelir kalitesini yükseltmesi, vergi düzenlemelerini basitleştirmesi gerekiyor.

    Türkiye makroekonomisinde büyük düzeltmeler yaptı ancak bu arada cari dengesi bozuldu. Bir ekonominin üç temel dengesinden birisi cari denge. Diğer ikisi fiyat istikrarı ve iç denge (bütçe). Bir başka deyişle, Türkiye iki dengeyi büyük ölçüde halletti; ancak üçüncüsünü henüz çözemedi.

    Bu durum, ekonomi yönetimi çerçevesini tamamen değiştirmemizi gerektiriyor. Ekonomi yönetiminden sorumlu karar alıcı bakanların “gösterge tablosunda (dashboard)” yukarıda bahsedilen üç gösterge yer almalı. Oysa şu anda bunlardan ikisi var: Fiyat istikrarı ve bütçe. Her ikisinin de hesap verilebilirlik kriterleri çerçevesinde sahipleri var: Enflasyon hedeflenenden şaşarsa Merkez Bankası Başkanı hükümete mektup yazmak zorunda. Bütçe dengeleri şaşarsa Maliye Bakanı hesap veriyor.

    Yenilenmesi gereken makroiktisadi yönetim çerçevesinde bu iki göstergeye cari denge de eklenmeli ve bir hesap vereni olmalı. Tabii hesap verebilmesi için sorumluluk verdiğiniz aktöre araçlar ve yetki de vermeniz gerekiyor. Kısa vadede cari denge dış faktörler (enerji fiyatları, ithalat talebindeki daralmalar vs.) kadar içeride reel kurdan etkileniyor. Reel kur değer kaybetmeye devam ederse bir karar alıcının cari dengeden sorumlu olması zor. Çözümlerden birisi cari dengenin sürdürülebilir devam ettirilmesinin sorumluluğunu Merkez Bankası’na vermek. Fazla açıldın diyorsanız başka çözümleri konuşalım.

Büyümenin artırılması da reform gerektiriyor

Büyüme oranlarını da orta vadede yüzde 5’lerin üzerine çıkartması gerekiyor Türkiye’nin. Bu, ciddi bir kamu reform ve teknoloji politikası gerektiriyor. Teknoloji tarafında bireysel yatırımcı lisanslarından teknoloji fonlarına katkıya kadar Sanayi Bakanlığı ve TÜBİTAK’tan Hazine Müsteşarlığı’na kadar çok köktenci çalışmalar yapılıyor şu anda. Kamu reformu ise pek ilerlemiyor. Türkiye, İş Yapma Kolaylığı listesinde 71. sırada yer alıyor. 2013’te ilk ona girecekse, Türkiye’nin, İş Yapma Kolaylığı ya da Rekabet Gücü endekslerinde şimdiden ilk ona girmesi gerekiyor.