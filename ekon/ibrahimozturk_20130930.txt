İnekler ve işadamları!
Küresel krizde tünelin ucu gözükmüş değil. Sözde düzelme ya da normalleşme adı altında cereyan edecek gelişmeler sürekli fay hatlarında yeni kırılmalar eşliğinde devam edecek.

Artık ucu açık bir süre için uçağımız hava boşluğunda hareket edecek ve bu belirsizlik sebebiyle bir yandan kemerleri bağlı tutmamız, öte yandan da buna uyum sağlamamız gerekecek. Bu korku tünelinden çıkmak için bir an evvel sistemde derin ve kalıcı reformlar yapmak şart. Öte yandan mevcut kaynak bağımlılığı sebebiyle verimliliği artırıp, maliyetleri düşürmek üzere büyük teknolojik sıçramaların yapılması gerekecek.

    Peki Türkiye’de bizler ne zaman rahat nefes alacağız? Türkiye için enerji ve emtia fiyatları eğer ‘sudan ucuz’ hale gelmez ise işler bir hayli karışık gözüküyor. Uzun vadede ise Türkiye’nin üç alanda büyük sıçramalar yapması şart: Ulusal tasarrufların artması ve güven veren sanayi politikaları ekseninde vazedilen rasyonel iktisadi öncelikler doğrultusunda finans kapitalin üzerinde hakimiyetin tesis edilmesi. İki; beşeri sermaye seviyesini geliştirmek üzere okul müfredatından başlamak üzere hayatın her alanında eğitim-öğretim işinin artık halledilmesi. Üç; artan oranlarda sistemde belirginleşen yönetişim zafiyetlerini giderecek reformları yapmak suretiyle liyakatli kişilerin ellerinde, iyi reforme edilmiş kurumların devreye sokulması şarttır.

    Bu üç unsur başarıldığı takdirde, Türkiye potansiyel büyüme düzeyini yeterince yukarı çekmiş olarak, cari açık ve enflasyon gibi cephelerde derin zaaflar sergilemeden ancak 10 sene sonra yeniden yüksek büyüme patikasına dönebilir. Aksi takdirde Türkiye’ye kimsenin ilave bir fiske vurmasına gerek kalmadan sistemde kâğıtlar yeniden karılmış olacak.

    Böyle bir ortamda işadamlarına da söyleyecek birkaç çift sözümüz olabilir. Bir kenarda oturarak bu olumsuz konjonktürün geçmesini beklemeyiniz. Bu konjonktürü veri alarak uyum sağlamaya ve mümkünse kutunun dışına çıkmaya çalışınız. Bunun için gerekli aletlerinizin, donanımınızın olması şarttır. Elinizde şirketiniz, kendiniz, çalışanlarınız, müşterileriniz ve bir de kullandığınız girdiler var. Kötü malzemeden iyi ürün almaya çalışmak, temelini atmadan bina dikmeye benzer. Ucuz ve niteliksiz girdilerden ve malzemeden para eden ürün alamayız. Maddî ve malî girdilerin kalitesi bir yana, en önemli girdi insan malzemesidir.

    Kur’an-ı Kerim’de adı bir sûreye (Bakara) verilecek kadar mübarek ve mucize olan inek, otu yiyince, dışkıyla kan arasından süzülüp gelen mucize bir süt üretiyor. Hatalı bir teşbih olmasın, demek ki, en iyi girdiden bile sonuç almak istiyorsak, bize mekanizma yani sistem ve iş modeli lazım. Burada karşımıza işletme çıkmaktadır. En iyi malzemeyi heder eden bir yapı ile en vasat malzemeden bile faydalı ürün çıkartacak olan işte şirketimizin yapısıdır. Şirketin üzerinde çokça çalışmak gerekiyor. Hastalıkları iyi tespit edilip derhal tedaviye geçilmelidir. Ama yarım doktor ile yarım din adamı hikâyesini unutmadan, işin ehlini bulalım.

    Girdiler ve sistem üzerinde istediğimiz kadar çalışalım, ürünü satmasını bilmedikten sonra o da işe yaramıyor. Artık sadece satış-pazarlamada değil, aynı zamanda üretimde, finansta, girdi tedarikinde ve hatta iyi yönetici temininde dahi artık dışa açılmak şart oldu. Kutunun dışına nasıl çıkılır, bunu bize iyi danışman, nitelikli eğitim ve mimarisi olan bir dışa açılma öğretecektir. İnsanoğlundan inek kadar maharetli olmasını beklemiyorum ancak bu kadarını yapalım. Çok çalışana ve kızdığı kimseye inek ya da hayvan diyenler adına bütün ineklerden özür dilerim.