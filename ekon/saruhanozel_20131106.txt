Bir ‘Nano’ hikâyesi
Tata Motors, yılda 4 milyondan fazla motorlu taşıt üretimiyle dünyanın altıncı büyük üreticisi olan Hindistan’ın en büyük motorlu taşıt üreticisi.

25 çeşit otomobil ve ticari araç üretip dünyanın birçok ülkesinde satıyor. Son global krizde Jaguar ve Land Rover gibi ünlü lüks markaları da bünyesine kattı. Yılda 1 milyon adedin üzerinde satış yaparak 35 milyar dolar gelire ulaşabiliyor.   

    Şirket, 2008 yılında yeni bir proje başlattı. Kâğıt üzerinde mantıklı bir projeydi. Ortalama kişi başı yıllık gelirin 100 bin rupi (yaklaşık 1.500 dolar) olduğu Hindistan’da o dönemde en ucuz otomobil 300 bin rupi civarındaydı. Her bin kişiden sadece 7’si otomobil alabiliyor, iki ve üç tekerlekli ulaşım araçları halka daha çok hitap ediyordu. Ama onlar da yolların çok kötü olması nedeniyle emniyetli değildi ve ailelere hitap edemiyordu. Tata ailesi, yıllardır Henry Ford’un Model T’si, Hitler’in Volkswagen Kaplumbağa’sı (Beetle) gibi geniş kitlelerin işlerini görebileceği ve bütçelere de uyabilecek bir araba üretmek istiyordu. Fiyatın 1 lakh (100 bin rupi) olmasına karar verildi. Birkaç deneme sonrasında sadece geliştirilmesine 400 milyon dolar harcanan “Nano” ortaya çıktı (Resim).

    Tata Motors mühendisleri, 1 lakh fiyata ulaşabilmek için maliyetlerde sınırları zorladılar. 623 cc’lik, kıç tarafa monte edilen, saatte en fazla 105 km yapabilen ve 100 km’de 4,2 litre benzin yakan yeni bir motor üretildi, çok hafif malzemeler kullanıldı, boya maliyetini azaltan teknikler geliştirildi, tedarikçilerle uzun vadeli anlaşmalar yapıldı, bagaja sadece içeriden ulaşılınca 1,5 metrelik genişliğe 4 koltuk sığdırılabildi, yan aynaları kaldırıldı (ki zaten Hindistan’da arabalar birbirine çok yakın geçtiği için ya kapatılıyor ya da kırılıyordu), ön cama tek silecek konuldu, tekerlekler 3 vidalı yapıldı, torpido gözü, klima, radyo, hoparlör gibi aksesuarlar ve hatta takometre kaldırıldı. Geniş kesimlerin büyük oy gücü olduğu için Nano, araba başına 60 bin rupiye kadar çıkan bir şekilde bütçeden teşvik de aldı. Her üründe olduğu gibi Nano için de başarı ölçek ekonomisini yakalayabilmekle, yani sürüme giderek sabit maliyetleri otomobil başına çok düşük miktarlara düşürmekle gelecekti. Buna uygun bir şekilde yılda 250 bin adetle başlayıp birkaç yıl içinde 500 bine çıkarılacak bir üretim kapasitesi planlandı.

    Ne var ki, 2009 yılı Mart ayında sahiplerine teslim edilmeye başlanabilen Nano, bir türlü istenen satış rakamlarını yakalayamadı. Ayda 20-25 bin adetlik bir satış planlandığı halde aylık satış en fazla 2012 Mart ayında 10.475 adet olurken 2010 Kasım ayında 509 adede kadar geriledi. 2013 Eylül’üne kadar yapılan neredeyse 4 yıllık toplam satış 250 bin adetlik yıllık üretim kapasitesinin altında kaldı (Grafik). Ağustos ayında, geniş kitlelere satılacak diye üretilen Nano’dan ancak her biri 19 Nano alabilecek fiyata sattığı Jaguar XF Sedan kadar satılabildi. Maliyetlerde de evdeki hesap çarşıya uymadı ve 1 ‘lakh’lık araba diye pazarlanan Nano’nun fiyatı birkaç ay sonrasında bazı eyaletlerde 2 ‘lakh’ın da üzerine çıktı. Tata’nın yine devlet destekli düşük faizli finansman imkânları da satışları kurtaramadı.  

    Nano, kâğıt üzerinde gerçekten de ekstralara ihtiyacı olmayan düşük gelirli kesimler tarafından tercih edilmesi gereken bir arabaydı. Ama başarılı olamamasının sebebi, kalitesinin fiyatının üzerine çıkamaması oldu. İlk alanlar kısa sürede otomobilin yetersizliğinden ve sık sık arıza yapmasından şikâyet ettiler. Ama en önemli sorun, ucuz arabaya hücum edeceği düşünülen düşük gelirli kesimlerin “ucuz görünen” bir arabayı almak istememesi oldu. Ne ilk arabalarını almak isteyenleri ne de biraz daha kalite sunan üst modellerin alıcılarını cezbedemedi. Alanların yarısı ikinci ya da üçüncü araba olarak Nano’yu tercih eden orta yaşlı kesim olurken sadece dörtte biri iki tekerlekli araçlardan otomobile geçenlerden oluştu. Başarısızlığı gören Tata, Nano’yu yeniden elden geçirmeye karar verdi. Şimdi daha cazip ve kaliteli dış boya renklerinden krom şeritlere, klima ve bluetooth’lu müzik sisteminden torpido gözüne kadar yeni ek ve değişikliklerle özellikle gençlere daha fazla hitap etmeye çalışıyor. Ama bekleneceği üzere buna paralel fiyatı da yükseliyor. Artık fiyatı resmen 1,5-2,2 lakh arasında değişiyor. Ve Tata, Nano’nun reklamlarını “halk arabası, 1 lakh’lık araba” diye değil, “Nano ile güzelliği kutlayın” şeklinde yapıyor.

    Nano’nun hikâyesinden görüldüğü üzere, yeni bir otomobil üretmek ve bunu da makul bir fiyatla yeterince satarak kâr edebilmek kolay bir şey değil. Tata Motors gibi yerel ve global motorlu taşıt sektörünü çok iyi bilen ve kendi teknolojisini ve markasını üretebilen üst düzey bir şirket bile doğru pazarlar bulmakta zorlanabiliyor ve yanlış kararlar verip büyük zararlar yazabiliyor. Bu, Türkiye kendi otomobilini üretmeyi düşünmemeli demek değil. Tata Motors, daha önce kendi imkânlarıyla küçük segmentte ürettiği ilk otomobil olan Indica modeli ile Hindistan pazarının potansiyelini yansıtmasa da yıllık 150 binlik adetlik satış rakamlarını yakalayabilmişti. Bu sadece, hele ki kapasitesinin % 70’ini kullanamayan üreticilerin olduğu bir ekonomide, doğru zamanda doğru projenin beklenmesi gerektiğinin takdir edilmesi demek.