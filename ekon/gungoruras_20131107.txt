Kredi kartı konusu abartılıyor mu?
Kredi kartı bir ödeme aracıdır. Borçlanma, taksitli alış veriş aracı değildir.
Ne var ki bizde özellikle alt gelir grubundakiler kredi kartını borçlanma aracı olarak kullanmaya başladı. Taksitli kart uygulaması yaygınlaştı. Yanlış kullanımlar oldu.
Kredi kartı ile nakit borçlanmaya dönük uygulamanın ve de taksit sisteminin düzenlenmesinde yarar vardır.
Tabii ki bir kuyumcudan kredi kartı ile taksitli olarak altın satın alanların bu altınları yandaki kuyumcuya satarak nakte çevirmesi çok yanlış bir uygulamadır ama, bu yanlışları düzeltmek için tüm sistemi işlemez hale getirmemek gerekir.

Sorun gerçekten büyük mü?
Acaba bizde kredi kartı konusu abartılıyor mu?
2013 Ekim ayı sonunda toplam kredi kartı borcu 89 milyar TL. Bunun 52 milyar TL’lik bölümü taksitli, 36 milyar TL’lik bölümü taksitsiz kredi kartı borcu.
Acaba bu rakamlar büyük rakamlar mıdır?
TÜİK’in 2012 verilerine göre Hanehalkı Ortalama Tüketim Harcaması yılda 26.577 TL’dir. Türkiye’de 19.8 milyon hane var.
Bu verilere dayalı olarak hanehalkının yıllık harcanabilir gelirinin 2012 yılı için 530 milyar TL dolayında olduğu tahmin edilmektedir.
Toplam kredi kartı borcu bu toplam hane halkı harcanabilir gelirinin yüzde 16’sı dolayındadır.

Yıllık artış 17.9 milyar TL
Fakat her yıl hane halkı kredi kartı ile ek olarak 89 milyar TL harcama yapmıyor. 2012 Ekim sonundan bu ekim sonuna kredi kartı bakiyesi artışı 17.9 milyar TL toplam hanehalkı harcanabilir gelirinin yüzde 3.5’ i dolayındadır.
BDDK verilerine göre ağustos ayından geriye 12 aylık toplam kredi artışı 216 milyar TL içinde kredi kartı borçlarındaki yıllık artışın payı yüzde 9.3 oranındadır.
Görülüyor ki, kredi kartı borçlarının toplamı ve bu borçlardaki yıllık artış miktarı, hanehalkının harcanabilir yıllık toplam gelirlerine ve de toplam banka kredilerine göre makul ölçülerdedir.
Kredi kartı konusu değerlendirilirken, yeni düzenlemelere gidilirken bu verileri değerlendirmekte yarar vardır.