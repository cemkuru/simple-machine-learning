Finansal piyasalarda, bu piyasalara yatırımcı ve tasarruf sahipleri tarafından emanet edilmiş birikimler, üçüncü taraf uygulayıcılar (agent) tarafından yönlendiriliyor ve uygulayıcıların süreçteki yanlışları yatırımcılara zarar verebiliyor. 2007 mali krizine giden süreçte mali piyasa oyuncularının bu dönemdeki ‘yanlış’ uygulamaları da etkili oldu. 

Tazminatın nedeni 
Küresel finansal sistemin en önemli mali kurumlarından ve küresel krizin ilk ortaya çıktığı ABD tutsat (mortgage) piyasalarının kritik oyuncularından biri olan JP Morgan’ın krize giden süreçte, özellikle 2005 sonrasındaki tutsat uygulamalarına dair iddialar yargı merciine taşındı. Tutsat piyasasında, bireylerin aldıkları konut tutsat kredileri havuzlarda birleştirilerek ‘menkul kıymetleştirme’ yoluyla yatırımcılara satılıyor. Yani bankalar konut kredilerinden doğan alacakları, teminatlı ‘borç senetlerine’ dönüştürerek yatırımcılara devrediyorlar. Ancak her kredinin riski aynı olmadığından, bu kredilerin benzer risk düzeyinde olanları aynı havuz içerisinde birleştirilerek menkul kıymet haline dönüştürülüyor. Krize giden dönemdeki yaygın yaklaşım çerçevesinde, konut fiyatlarının sürekli yükselişte olması nedeniyle, kredileri ödeyecek durumda olmayan kişilerin bile, aldıkları konutları bir süre sonra maliyetinin üzerinde satarak krediyi geri ödeyebileceği -sonra anlaşıldığı gibi- yanlış olarak varsayıldı ve kredilendirilmeleri yapıldı. JP Morgan’ın, krize giden süreçte tutsat ‘havuzlarındaki’ kredilere ilişkin risk değerlendirmelerinde yanlışlık yaptığı, geri ödeme kabiliyeti düşük olan kredileri daha yüksek dereceli ‘havuzlara’ kattığı ve yatırımcıların yatırım yaptıkları ipoteğe dayalı menkul kıymetler ve arkasındaki kredilerle ilgili olarak yeterince bilgilendirilmediği iddia edildi. JP Morgan, kasti bir ‘yasa ihlali’ yaptığına yönelik bir itirafta bulunmasa bile söz konusu ‘hataların’ yol açtığı zararları tazmin etmeye yönelik anlaşmaya varmayı kabul etti. JP Morgan, bu sürecin zarar gören taraflarına anlaşma yoluyla toplamda 13 milyar dolar tutarında bir tazminat ödeyecek. Bu tutarın 7 milyar doları JP Morgan tarafından yapılan ‘hatalardan’ dolayı zarar eden yatırımcılara ödenecek. Bu 7 milyar dolar içerisinde en büyük payı, 4 milyar dolar ile ABD’nin en büyük konut finansmanı kuruluşları olan Fannie Mae ve Freddie Mac’in gözetim kurumu olan Federal Konut Finansmanı Kurumu alacak. 2 milyar dolarlık bir kısım, dava sürecini başlatan Sacramento Savcılığı nezdinde ABD Hazinesi’ne ödenmiş olacak. 4 milyar dolarlık kısım ise Detroit ve New York şehrindekiler başta olmak üzere süreçten olumsuz etkilenen konut sahiplerine yardım olarak gidecek. Belirtilen 4 milyar dolarlık yardımın yarısı söz konusu konut sahiplerinin kalan borç tutarlarının indirilmesi, geri kalanı ise kredi faiz oranlarının aşağıya çekilmesi veya düşük gelirli konut sahiplerine avantajlı krediler verilmesi şeklinde sunulacak. 2011 yılında Bank of America’nın yüklendiği 8,5 milyar dolar tutarındaki benzer bir tazminattan sonra JP Morgan’ın anlaştığı bu tutar büyük ölçekli ikinci anlaşmayı oluşturuyor. 

13 milyar dolar ve sonrası 
JP Morgan’ın 13 milyar dolarlık anlaşması dışında, ayrı bir grup yatırımcı ile yine ipoteğe dayalı menkul kıymetlerdeki zararlara ilişkin anlaştığı 4,5 milyar dolarlık bir tutar da bulunuyor. Ödenecek tazminatlar JP Morgan’ın 2012 yılı net kârı olan 21 milyar doların önemli bir kısmını yutacak! Ancak bu tutarlar, açılacak veya açılmış diğer davalarda oluşabilecek tazminatları kapsamıyor. ABD Adalet Bakanlığı, 13 milyar dolarlık bu anlaşmanın küresel finans sektörünün tepesinde bulunan ve aralarında Citigroup, Goldman Sachs ve Morgan Stanley’in de bulunduğu diğer dokuz kurumla ilgili yasal süreçlerde de bir şablon teşkil edebileceğini belirtmiş durumda. Bu anlaşma ve ileride yapılması muhtemel benzer anlaşmalar, küresel krizin yaralarının sarılmasına yönelik yapıcı adımlar olarak finansal piyasaların istikrarına katkıda bulunabilecek, ancak yeterli olmayacak!