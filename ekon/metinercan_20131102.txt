Nüfusun beceri düzeyi
İnsan kaynağı, bir ekonominin, sabit sermaye birikimi ve teknolojik düzeyi ile birlikte en önemli üretim faktörlerindendir. Ancak insan kaynağı ‘ham haliyle’ ekonomik anlamda yeterince üretken olamayabilir. İnsan kaynağının ekonomik faaliyetlerde ihtiyaç duyduğu becerilere yönelik bir eğitimden geçmesi gerekmektedir. Sayın Cumhurbaşkanımız, bu hafta içerisinde bir üniversitenin akademik yıl açılışında yaptığı konuşmada bu noktaya değinerek, nüfusun büyüklüğü değil niteliğinin önemli olduğunu vurguladı. İşgücünün ‘niteliksel’ donanımı genellikle daha kolay erişilir bir veri olan ‘yıl cinsinden’ ortalama eğitim düzeyi ile ölçülmektedir. Ancak asıl olan, işgücünün çalışma hayatında kullanması gerekli olan becerilere sahip olmasıdır. OECD’nin ekim ayında birincisi yayımlanan ‘Beceri Görünümü’ (Skills Outlook) raporu, ekonomik olarak aktif nüfusun beceri düzeyinin anlaşılmasına yardımcı olmaktadır. 

OECD’nin ‘beceri’ metodolojisi Söz konusu çalışmanın ilk aşaması, çoğunluğu OECD ülkesi olan 24 ülkede 16-65 yaşları arasındaki 166 bin yetişkin nüfusla yapılmış bir beceri testi ve anket sonuçlarıyla oluşturulmuştur. İkinci aşamada, Türkiye’nin de aralarında olduğu dokuz ülke de çalışmaya dahil edilecektir. Anket, becerileri üç kategoride ölçmektedir: ‘Okuryazarlık’ (literacy), yazılı metinleri anlama ve değerlendirme becerisidir. ‘Sayısal okur yazarlık’ (numeracy), matematik bilgisinin kullanılması ve yorumlanması becerisidir. Teknoloji yoğun ortamlara yönelik ‘problem çözümü’ ise dijital teknolojiler ve iletişim araçlarını kullanarak, bilgi edinimi, değerlendirilmesi, paylaşılması ve kullanılması becerisidir. 

‘Beceri anketi’ sonuçları 
Elde edilen sonuçlara göre, temel eğitim düzeyiyle beraber beceri yükselmekle birlikte, eğitim tek başına beceri düzeyi üzerinde belirleyici etken değildir. İş hayatında alınan eğitim programları ve ‘yaşam boyu eğitimle’ (adult education) kazanılan beceriler de temel eğitimde kazanılan becerilerin üzerine eklenebilmekte, ancak beceriler kullanılmadığında ‘körelebilmektedir’. ‘Yaşam boyu eğitimin’ yaygın olduğu ülkelerde beceri düzeyi de karşılaştırmalı olarak daha yüksektir. Ülkeler arasında bakıldığında örneğin İtalya’da üniversite mezunlarının genel ortalama beceri düzeyi, Japonya’nın lise mezunlarının genel ortalama beceri düzeyinden daha düşüktür. Beceri düzeyinin daha yüksek olması, kazanılan ücret, işgücü verimliliği, politik katılımcılık, gönüllü sosyal faaliyetlere katılım, iş bulma olanakları ve hatta sağlık düzeyi üzerinde hatırı sayılır olumlu etkilere neden olmaktadır. Ancak beceri düzeyi her zaman iş dünyasında ihtiyaç duyulan becerilere denk gelmeyebilmektedir: İhtiyaç duyulan becerilerde düşük skor elde edilebilirken, kullanılmayan becerilere de sahip olunabilmektedir. Bu durum, eğitim sisteminin etkinliğine ve yine işbaşı eğitimi başta olmak üzere ‘yaşam boyu eğitimin’ önemine vurgu yapmaktadır. İleri yaşlarda alınan eğitimden kazanç sağlanabilmesi için belli bir temel beceri düzeyine sahip olunması gerekmektedir. Genel olarak bakıldığında çalışmaya konu olan nüfusta, 30 yaşına kadar elde edilen beceri skorları artmakta, sonrasında ise yaşla birlikte skorlar düşmektedir. Bu durum teknolojik gelişmelere daha açık olan yeni kuşakların eski kuşaklara göre daha fazla beceri edinmesini ve biyolojik yaşlanmayı yansıtmaktadır. Örnek olarak seçilen 16-24 yaş grubu ve 55-65 yaş grubu kuşaklar arası beceri düzeyi farklılığı, örneğin Güney Kore’de, yeni kuşakların daha iyi beceri kazanması nedeniyle açılabilmektedir. Ancak İngiltere ve ABD’de genç ve yaşlı kuşakların beceri düzeyleri birbirine yaklaşmaktadır. 

Eğitim ve beceri 
Sözün özü, eğitim ‘diploma’dan ibaret değildir ve temel eğitim sözel, sayısal ve teknolojik beceri kazandırmalıdır. Ancak işgücünün, yaşam boyu becerilerini taze tutabilmesi ve güncelleyebilmesi için ‘yaşam boyu eğitim’ ve ‘iş eğitimine’ önem verilmelidir. Beceri düzeyi, iş hayatındaki gereksinimlerle örtüştüğü oranda, ekonomide üretkenlik ve çalışanlarda refah artışına yol açmaktadır.