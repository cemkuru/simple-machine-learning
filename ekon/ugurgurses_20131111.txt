Gelişmenin 'mehter yürüyüşü'

Bu ülkede 'faiz lobisinden' şikâyet edip, bunu güçlendiren kaynakları beslemek paha biçilmez.

Çoğunluğun’ kimi yatırımcının, örneğin yabancı yatırımcının yaptığı ticari işlerden ‘rahatsız’ olduğu iddiasıyla, günün birinde düzenleme yapılıp, kazançlarına yerleşiklerden farklı olarak ilave vergi konulabilir mi? Ya da ‘oyun devam ederken’ kuralları değiştirecek bir düzenleme yapılıverir mi? 

Çoğumuz hemen, “Hukukun olduğu yerde olur mu böyle şey?” diyecektir. Öyle davrandıkları için gelişmiş sıfatı alan ülkelerdeki durum ‘olur mu böyle şey’ dedirtir; bu, evrensel hukuk, kapsayıcılık, girişim özgürlüğü ve çoğulcu demokrasi ilkelerinden hareketle verilen tepkidir. 
Böyle bir soru, kişisel yaşamın kendi alanına ‘çoğunlukçu’ yönetim anlayışı ile müdahale iradesinin yeşerdiği, olumsuz olan her şeyde ‘dış mihrak’ arandığı, ‘zenofibik’ ruh halinin yönetim kademelerine sızdığı şu günlerde, hiç de ‘saçma’ durmuyor. 

Bireylerin özel yaşamlarına ‘çoğunlukçu ahlak’ gerekçesi ile burnunu sokan siyasetçilerin olması, sokaktaki öğrencilerin kimlik tespitlerini yapıp, nerede ve kimle kaldıklarının izini süren güvenlik görevlilerinin olması ne denli normal ise ekonomi dünyasında da normal olmayan müdahalelerin olması sürpriz değildir. Daha doğrusu ‘bir gecelik keyfi bir karara’ bakar. 

Tasarruf açığı olan ve her yıl milli gelirinin kabaca yüzde 7’si kadar cari açık veren Türkiye, bu açığını da her an geri dönebilecek kısa vadeli sermaye ile kapatıyor. İhtiyacı da, uzun vadeli doğrudan sermaye sağlamak. Bunu uzun vadede sürekli olarak sağlayabilirse sürdürülebilir yüksek büyümenin de kapıları açılabilecek. Peki, uzun vadeli sermaye ne demek? En başta doğrudan yatırım demek. Yabancı tasarrufçuların, ülkemize sermaye getirerek yeni üretim kapasitesi ve iş alanları kurmaları demek. 

Peki, paranızı bir ülkeye götürüp orada uzun vadeli üretim ve iş kurma planı yapıyor olsanız keyfi ve evrensel hukuk ve değerlerin ötesinde eğilimleri olan, kuralları bir batında değiştiren siyasetçilerin olması ticari açıdan bir risk midir? Evet. 

Kimin kimle, nerede ve nasıl yaşaması hakkında kamu inisiyatifi geliştirmeye kalkan Başbakan Erdoğan’ın son seyahatinde son durak noktası Polonya idi. Polonya Türkiye’nin ürettiği milli gelirin kabaca yüzde 65’ini üretiyor. Gelin görün ki Polonya bu milli gelirinin yüzde 4.50’si kadar cari açık veriyor ve milli gelirinin yüzde 4’üne yakın oranda doğrudan yatırım sağlıyor. Yani cari açığını büyük ölçüde kalıcı doğrudan yatırımlarla kapatıyor. Denilebilir ki: “Polonya AB üyesi, bu yüzden.” Pek de öyle değil; AB’ye girdiği 2004 öncesindeki 5 yılda da milli gelirin yüzde 3.50’si oranında doğrudan yatırım sağlıyordu. Neden mi? Evrensel hukuk ve AB değerlerini benimseyip hızla yaşama geçirdiği için. 

Kısa vadeli sermayeye (‘sıcak para’) bağımlılıktan şikâyet eden ya da bizdeki haliyle ‘faiz lobisinden’ şikâyet eden politikacıların bu konuda iki alternatifi var; ya kamu harcamalarını azaltarak kamuda tasarruf yapmak ve toplam tasarrufları arttırmak, sonucunda da faizleri düşürmek ya da ülkeye doğrudan yatırımları cazip kılacak ortamı yaratmak. 

Türkiye’nin son 10 yılda sağladığı doğrudan yatırımın milli gelire oranı ortalama yüzde 2. Bu oranda, 2005-2007 döneminde yapılan özelleştirmelerin, bu oranı yükseltici önemli bir payı var. Anlamı şu: Türkiye’nin Polonya kadar doğrudan yatırım sağlaması halinde yıllık 30 milyar dolarlık doğrudan sermaye girişi sağlaması gerekiyor. Oysa son bir yıldaki girişi 7-8 milyar dolarda. Bu ülkede ‘faiz lobisinden’ şikâyet edip, bunu güçlendiren kaynakları beslemek paha biçilmez. Bireysel özgürlükleri kullanmayı ve tercih serbestisini evrensel hukuktan uzaklaştıran ve çoğunlukçu, keyfi kamu müdahalesine tabi tutmaya çalışan bir ülkeye, ihtiyacı olan doğrudan yatırım gelmez. Bugün bireysel tercihlere ise yarın ticari yaşama gelecektir korkusuyla... Böyle bir ülkede de gelişme, haliyle ‘mehter yürüyüşüne’ uygun olacaktır.