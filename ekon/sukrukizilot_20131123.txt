Fatih Terim vergi kaçakçısı mı?

SORU: Ben Fatih Terim hastası bir üniversite öğrencisiyim. Odamın içi fotoğraflarıyla dolu. Merak ettiğim bir konu var. Terim Galatasaray’dan 3 milyon 125 bin Euro (yaklaşık 8.5 milyon lira) ücret artı şampiyonluk primi, galibiyet primi vs. alıyordu. Hürriyet’te, Ceyhun Kuburlu’nun haberinde okuduğuma göre, Milli Takım Teknik direktörlüğü nedeniyle de 4.7 milyon dolar (yaklaşık 9.4 milyon lira) ücret alacakmış. Terim’e bu bile az... Merak ettiğim bir konu var; vergi rekortmenleri listesinde onun adını niye görmüyoruz? Yoksa benim hayranı olduğum FatihTerim vergi kaçakçısı mı? 
Burcu GÜNEŞSOY - İstanbul

YANIT:  Hiç olur mu öyle şey.. Fatih Terim her ay vergisini kuruşuna kadar ödüyor. Kendisine aylık ödemeler yapılırken “kaynakta vergi kesintisi” yapılıyor. Gelir Vergisi Yasası’na göre; bir tek işverenden (örneğin Galatasaray Kulübü’nden) alınan ücret gelirleri için ayrıca beyanname verilmiyor. Fatih Terim, bu yıl iki ayrı işverenden (Galatasaray ve Futbol Federasyonu’ndan) ücret almış olacağı için 1-25 Mart 2014 tarihinde, “yıllık gelir vergisi beyannamesi” verecek. Beyanname verince de ödenen yüksek vergi nedeniyle “2013 yılı Türkiye Vergi Rekortmenleri” listesinde, ilk 100’e girecek.

Şirketten para çektim hapse mi gireceğim?

SORU: Ortağı olduğum şirketten geçtiğimiz yılın Aralık ayında 10 bin lira para çektim. Bir arkadaşım “Oğlum sen yandın. İki yıla kadar hapis cezası var. Dua et Türkiye’desin Avrupa’da olsan 5 yıl hapismiş” dedi. Doğruysa, defterleri yakmayı düşünüyorum. Gerçekten doğru mu?  
H.K. – Ankara

YANIT: Aman arkadaş, defterleri yakarsan asıl o zaman hem de 3 yıla kadar hapse girersin. Yeni Türk Ticaret Kanunu çıktığında, “Avrupa’da şirketten borç para çekene 5 yıl hapis, 375 bin euro para cezası var”, denilerek Türkiye’de de iki yıla kadar hapis cezası getirilmişti. Oysa Avrupa’da olduğu iddiası bu doğru değildi. Bu köşede ve TV programlarındaki ısrarlı uyarılarımız üzerine düzeltildi. Şu anda, şirketten borç para çekene hapis cezası yok.

Çocuk oyuncağı KDV’ye tabi mi?

SORU: İngiltere’de yaşayan bir Türk vatandaşıyım. Türkiye’ye geldiğimde, yeğenime oyuncak aldım. Baktım fişte yüzde 18 KDV yazıyordu. İngiltere’de oyuncak dahil, çocuk eşyalarında KDV sıfır. Türkiye’de gerçekten yüzde 18 mi? 
Cenk UZUN - Londra

YANIT: Evet.. Türkiye’de çocuk oyuncağı yüzde 18 KDV’ye tabi. Türkiye’de, çocukların annesinin pırlanta, elmas, yakut ve incisi için KDV sıfır!

Kıdem tazminatınızı hemen alabilirsiniz

SORU: 36 yaşındayım. SSK girişim 1995, hizmet sürem de 4.100 gün. İşyerimden ayrılırsam, kıdem tazminatımı alabilir miyim? 
Abdullah KORU -İzmir

YANIT: 15 yıl sigortalılık ve 3.600 gün koşulunu doldurduğunuz için alabilirsiniz.

Gayrimenkul bağışı elden çıkarma sayılır mı?

SORU: İki yıl önce aldığım dükkanı oğluma bağışlayacağım. Gayrimenkulün 5 yıl içinde elden çıkartılması “değer artışı kazancına” tabi. Bağış, elden çıkarma mıdır? 
Tolga AKDAĞ- Mersin

YANIT: Elden çıkarma sayılmaz ve gelir vergisi açısından vergilendirme yoluna gidilmez. (Gelir İd. Bşk. İst. Vergi D.Bşk.nın 7 Eylül 2012 tarih ve 4-34.18.01-2740 sayılı özelgesi de bu yöndedir)

Dededen miras kalan evin satışı

SORU: Dedemden miras kalan bir evin satışı yakın zamanda söz konusu olacak. Ev bize 2010 Eylül ayında miras kaldı. Bu evin satışından vergi borcu doğar mı?
Burak ÖZKIRAN - Bolu

YANIT: Gelir Vergisi Kanunu Mükerrer 80/6. madde parantez içi hükme göre gelir vergisi doğmaz.