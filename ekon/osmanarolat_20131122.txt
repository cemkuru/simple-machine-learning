Ağaç ve madenle gelişen Kastamonu
Kastamonu uzun yıllar ulaşım zorlukları nedeniyle kendinden söz ettirmeyen bir kentimizdi.  Abana elektrik gibi çok az sayıda yatırımla, Taşköprü sarmısağı gibi tarımsal ürünüyle ismini duyuruyordu. Son yıllarda Kastamonu’nun entegre ile de ismi duyulur oldu. Ama Kastamonulu yatırımcı ve işadamlarının isimlerini biz daha ziyade dışardaki özellikle İstanbul’daki yatırımlarıyla duyuyorduk.

Bunun sonucunu URAK’ın yurt çapında 81 ili kapsayan Rekabetçilik Endeksi sıralamasında 62. sırada yer almasında da görüyoruz. Kent, ticaret becerisi ve üretim potansiyeli sıralamasında 71. sırada, erişebilirlikte ise 64. sırada.

 O nedenle Yurt Haberler Servisi’mizin illerde kent iş dünyasıyla interaktif olarak hazırladığı ,  “Üreten kentler anlatıyor” çalışmasındaki verilere baktığımda Kastamonu’da yeni bir atılımda  olduğu izlenimine vardım. Kenti yukarı çekecek olanaklardan birinin orman ürünleri, bir diğerinin mermer ve madencilik olduğunu, havaalanının devreye girmesiyle buna turizmin eklenebileceğini bilgisini edindim.

Orman ürünleri ihracatı geçen yıl 570 bin dolar iken, bu yılın ilk on ayında yaklaşık iki katına 1 milyon  40 bin  dolara yükselmiş. Ve maden ve metaller ihracatı da 5 milyon 676 bin dolardan 15 kat artışla 92 milyon 27 bin dolara yükselince Kastamonu bu yıl  ihacatını 100 milyon dolar seviyesine getirmiş.

Ağaç ürünlerinde ayrıca ahşap kapı üretiminde Kastamonu, Türkiye’de kullanılan her üç ahşap kapıdan birinin  üretildiği büyüklüğe ulaşmış.

Şimdi kent işadamlarının ağaç ürünlerinde beklentisi üç yıldır kendi çabalarıyla gerçekleştirdikleri “Ahşap Fuarları”nda ortaya konan masif mobilya üreticilerinin kenttekihammadeyi  işlemeleri. Mudo Konsept  ve Ndesing firmaları fuarlar sonrası kentten hammadde almaya başlamışlar. Ama 12 butik işletmede butik ahşap üretim yapılmasının yanında bu alanda dışardan büyük yatırımcı firmaların fabrika yatırımları da bekleniyor. Ndesing’in kentte yatırım için hazırlık yaptığı söyleniyor.

Cengiz İnşaat’ın Küre’deki Eti Bakır tesislerini alması, 175 milyar liralık rezervin işlenmesiyle kente çok önemli bir katkı sağlanacağı düşünülüyor. Çin’e blok olarak satılan mermerlerin bir bölümünün işlenerek piyasalanmasının ise kentin katma değerli ürün gamını geliştireceği belirtiliyor.

Kent turizmine katkı sağlayacağına inanılan havaalanı ilk kez 1959 yılında gündeme gelmiş. Gerçekleşme olmayınca 1980’lerde Özal döneminde yinelenmiş. 2013 yılının Temmuzayında  havaalanının açılması ile hem Ilgaz’da kış turizminin canlanması, hem kentte traking alanlarının gelişmesi hem de bozulmamış kent dokusunun Safranbolu benzeri bir turistik ilgi yaratması bekleniyor.

Kastamonu son dönemde ulaşım imkanlarının artmasıyla, dışardaki hemşehrilerinin yatırımlarını  da  çekebilirse kısa zamanda çok önemli gelişme gösterebilecek bir kentimiz olma özelliğini taşıyor...