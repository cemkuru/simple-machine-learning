Singapur, Las Vegas'ı sollamış!
Dünyanın en emniyetli, güvenli, temiz ve en yeşil şehir devleti olan Singapur, Asya'nın yükselen ekonomik potansiyelini kendisine çekmek üzere şaşkınlıkla izlenen ciddi yatırımlar yapıyor.
Singapur Havayolları ve Singapur Turizm Ofisi'nin Avrupa'dan davet ettiği 10 gazeteciyle birlikte bu ülkenin yeniliklerini ve son 3-4 yıldaki değişimini görünce şaşırdım. Singapur Havayolları'nın pilot ve hostes eğitim tesislerini, "Singapur Kızları" nam kabin memurlarının nasıl bir hizmet anlayışla yetiştirilip bu unvanı hak ettiklerini sınıflarında test ettim. Ritz Carlton Oteli özelinde bu ülkedeki turistik tesislerin hizmet anlayışının da Singapur'a özel olduğunu ilginç deneyimlerle yaşadım. Mesela faturanızı masa arkasından elinize vermiyorlar. Resepsiyondaki personel, "işiniz bitti" diye size güle güle demiyor. Taksiye bindirinceye kadar eşlik ediyor. Bizde eve gelen misafirin uğurlanması gibi bir gelenek yaşatılıyor. Haddi zatında ülke insanının sinirleri alınmış tavrı, sakinliği, sıcakkanlılığı ve üst düzey konukseverliği Singapur'dan ayrılırken hafızalardan da silinmiyor.
Singapur'da son yıllarda yaşanan değişime gelince, özellikle ülkenin eskisi gibi bir alışveriş cenneti özelliğinin yanında dünyanın yeni yükselen ekonomi merkezine uygun adımlar atılıyor. Bunlardan biri zengin Asyalı işadamlarının çekim merkezi olmak. Asya'da Çin'le birlikte yükselen ekonomiden en iyi şekilde faydalanmak için tüketim ve tatil anlayışlarına uygun olarak yeni bir bölge ihdas edilmiş. Dünyanın en büyük dönmedolabına, en pahalı olarak inşa edilmiş kumarhanelerine, müzelerine ve dünyanın dört bir yanından derlenen bitki, çiçek ve ağaçlara ev sahipliği yapan kapalı ve açık bahçeler hayata geçirilmiş. Marina Bay olarak isimlendirilen bu bölge Singapur'un yeni çekim merkezi. Hatta artık Singapur denince akla üzerindeki tekneyle hafızalara kazınan Marina Bay Sands Oteli geliyor. Hem bölgenin hem bu küçük ülkenin yeni simgesi artık burası.
Şehrin yeni merkezi Marina Bay'de 2010'dan bu yana yeni değerler silsilesi oluşturulmuş. Alışveriş ve iş merkezleri, bankalar, gösterilere-konserlere ve sanat etkinliklerine Amerika ile yarışacak şekilde dizayn edilmiş mekânlar, fuar ve sergi alanları hizmete sokulmuş. Bütün yeni tesisler de şehrin dokusuna uygun olarak yeşil, temiz, düzenli ve işlevsel olarak tasarlanmış. Ayrıca ayağınızı bastığınız, içine girdiğiniz her tesisteki kalite ve mimari yaklaşım ise insanı kendine hayran bırakıyor.
Yaklaşık 15 gün önce Las Vegas'taydım. Şehir ve casino'lardaki yoğunluğu biliyorum. Ancak Singapur'daki iki casino'nun Las Vegas'tan daha fazla ciro yaptığını duyunca şaşırdım. Buraya gelen Çinli ve Asyalı işadamlarının yüksek volümlü oyunlar oynaması, yüksek ciroları da beraberinde getirmiş. Mesela Marina Bay Sands Casinosu'nun sahibi tecrübeli bir şirket: Las Vegas Sands. Dünyanın en pahalı inşa edilmiş casino'sunu 7 milyar dolarlık bir yatırımla buraya kurmuşlar. Dünyanın en büyük atrium casino'sunun içinde 500 masa ve 2 bin 500'den fazla slot makinesi bulunuyor. Ve yanı başında 2 bin 561 odalı Marina Bay Sands Oteli ile onun tepesinde Singapur'a tepeden bakan ve 200 metre havuzu olan Sands SkyPark yer alıyor. Hemen arka tarafında ise 800 milyon dolara Garden By The Garden isimli kapalı ve açık bahçeler kurulmuş. Özetle Asyalı tüm aile fertleri düşünülerek yatırımlar planlanmış. 2010'da açılan casino'nun 2011 'deki yıllık geliri 20 milyar dolar olmuş. Daha sonra ise Singapur'un 2 casino'yla Las Vegas'taki tüm casino'ların cirosunu geçtiği ilan edildi.
Yaşanan bu değişimi, Singapur Havayolları'nda Türk yolcularına Singapur Havalimanı'nda kendilerini evde hissetmelerini sağlamak, refakat etmek ve yardımcı olmak gibi görevler üstlenen, buradaki tek kokartlı Türk rehber Kerim Turhan'a da teyit ettirdim. Evet Asya ekonomik olarak yükseliyor, ama Singapur da bunu en iyi değerlendirenlerin başında geliyor.