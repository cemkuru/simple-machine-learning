Açgözlü büyümede tıkanma
Açgözlü büyüme modeli, yerini istikrarlı, dengeli, adaletli, kapsayıcı ve çevreyle dost bir büyüme modeline bırakmak zorunda.

Geçen hafta iki önemli veri açıklandı: Sanayi üretimi ve enflasyon. Beklediğimizden daha hızlı büyüdüğümüzü ve enflasyonun beklediğimizden daha yüksek olduğunu gördük. Bu durumun önümüzdeki seçim dönemi boyunca sık sık tekrarlanacağını düşünüyorum. Çünkü hem ekonomi politikasının hem de siyasi rekabetin gerekleriyle iyi örtüşüyor... 

Üretim eylül ayında geçen seneye göre yüzde 6,4 arttı, enflasyon ise yüzde 7,7. Enflasyon cephesindeki gelişmeler aslında bu rakamın söylediğinden de daha nahoş: Gıda fiyatlarındaki artış yüzde 11,1. Bu birçok ailenin yaşam standartlarının bozulduğuna işaret ediyor. Çekirdek enflasyon oranının yüzde 7,5’e yükselmiş olması da enflasyonla mücadeledeki başarısızlığı apaçık ortaya koyuyor. Ocak 2006’dan bu yana çekirdek enflasyonda bu seviyenin üstü sadece iki kez görülmüş. 

İş bulma koşullarındaki kötüleşmenin devam ettiğini ve mevsim etkilerinden arındırılmış rakamlara göre işsizlik oranının yüzde 10’u geçtiğini dikkate alırsak, sanayiciler açısından durum iyileşiyor olsa da, ortalama seçmenin ekonomik gidişattan memnun olması pek mümkün gözükmüyor. 

İlk kez oy verecek gençler açısından durum daha da olumsuz. Eğitim harcamalarındaki artış yüzde 10,1. Her beş gençten biri, iş aramasına rağmen bulamıyor. Eğitim, iş bulma, hayata atılma konularında bunaltıcı sıkıntının üzerine tüy diken bir de ‘kızlı-erkekli’ baskı tehdidi var şimdi. Hangi görüşten olursa olsun gençler, hayatlarına burnunu sokmaya kalkışan ihtiyar politikacılara iyi gözle bakmaz. Yani bu cephede de iktidarın işi zor. 

Geçen hafta yurtdışından gelen haberler de Türkiye açısından orta vadede pek iç açıcı değildi. ABD’de istihdam yaratmanın hızlanması, tahvil alımındaki azaltmanın aralıkta başlayabileceği endişelerini doğurması dolar karşısında TL’ye değer kaybettirdi. AB Merkez Bankası ise büyüme emarelerinin çok zayıf olması ve fiyatların deflasyon riski oluşturacak şekilde yüzde 0,7’ye gerilemesi üzerine faiz düşüşüne gitti. Rusya ise hızlı büyüme döneminin kapanmış olduğunu deklare ederek, 20 yıl için koymuş olduğu büyüme hedeflerini geri çekti. Demek ki Türkiye için dış talep görünür gelecekte büyümeyi yukarı çekecek gibi görünmüyor. 

İç talep açısından bakıldığında da, ‘İnşaat ya resulullah’ modelinin sosyal ve siyasi sürdürülebilirliğinin Gezi ile birlikte tükenmiş olduğu ortaya çıktı. Bu olmasaydı, diğer ülkelerden biliyoruz ki inşaata dayalı ekonomik büyüme de günün birinde balonun patlamasıyla sonuçlanacaktı. Ama ekonomik açıdan buna daha vakit vardı. İnşaata dayalı büyüme modeline güvenilemeyeceğinin bir anda ortaya çıkması, tam da seçimler arifesinde hükümetin hazırlıksız yakalanmasına yol açtı. Dış talep zayıfken bir de üzerine iç talepte sıkıntı seçim sonuçlarını AKP aleyhine etkileyecek. 

AK Parti’nin siyasi başarısının arkasında ekonomik başarı var. Hızlı büyüme ve yoksulluktan orta sınıfa geçen geniş bir Anadolu coğrafyası. 
Aslında 2000’li yıllardaki hızlı büyümenin nedeni Türkiye’nin 1980 sonrası yeni dünya düzenine gecikmeli adaptasyonundan başka bir şey değil. Dünya 1980’den sonra devletçi ekonomiden hızla neoliberal ekonomiye geçerken, Türkiye’de bu süreç 1980 askeri darbesinin etkisiyle uzadı. Tam adapte olmuştuk ki, bu sefer de dünyadaki neoliberal sistem 2008 krizinde öyle bir yara aldı ki sarsıntılar daha hâlâ devam ediyor. 

2008 krizinin dünya ekonomik sistemi üzerindeki etkisi büyüme, ticaret hacmi veya finansal sistemin regülasyonu gibi boyutların da ötesine taşacak. Bunun izlerini şimdiden görüyoruz. 

Türkiye’de de ekonomideki sorunların ve adaletsizliklerin üzerini örten yüksek büyümenin yerini düşük bir büyüme patikasına bırakması, ekonomik ve sosyal politikada değişimi zorunlu kılacak. Açgözlü büyüme modeli, yerini istikrarlı, dengeli, adaletli, kapsayıcı ve çevreyle dost bir büyüme modeline bırakmak zorunda.