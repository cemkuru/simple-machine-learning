CHP, tüketiciyi koruyan yeni yasayı değiştirir mi?
Tüketicinin Korunması Hakkında Kanun Cumhurbaşkanı'na geldi. Resmi Gazete'de bugün yarın yayınlanabilir. 
Peki nedir yeni yasada tüketiciyi korumak için getirilen belli başlı değişiklikler? Hemen sıralayalım, otomobil aldınız, ikinci el de olabilir, bakanlık bu otomobilin ömrünü on yıl belirlemişse üretici ya da ithalatçı satış sonrası bakım hizmetini on yıl vermek zorunda olacak. Tabii satış sonrası benzeri hizmetler buzdolabı, bilgisayar gibi malların ömrü süresince de verilecek. Yine teslimden sonra ortaya çıkan ayıplı mal ve hizmetlerde zamanaşımı iki yıl, konut veya devre mülklerde beş yıl olacak.
Cayma hakkına gelince... Tüketici 7 gün içinde hiçbir gerekçe göstermeden ve ceza ödemeden taksitle satış sözleşmesinden cayabilecek.
Taksitli satışlarda tüketicinin temerrüde düşmesi için birbirini izleyen iki taksiti ya da kalan borcun dörtte birini oluşturan taksiti ödemede gecikmesi gerekecek.
Aboneliklere gelince... Belirsiz süreli ve bir yıldan uzun süreli abonelik sözleşmelerini tüketici gerekçesiz ve cezasız sonlandırabilecek. Yine tüketici borçlandığı toplam miktarı erken ödediğinde satıcı faiz ve komisyon aldığı durumlarda erken ödemede indirim yapmak zorunda olacak. 
Tüketici kredilerine gelince... Tüketici 14 gün içinde gerekçe göstermeksizin cayabilecek. Tüketici kredisi sözleşmelerinde faiz oranı sabit belirlenecek ve tüketici aleyhine değiştirilemeyecek, zorla sigorta yaptırılmayacak. Yine yeni yasaya göre tüketici talimatı olmadan kredili mevduat hesabı açılamayacak. Ve bankalar müşterilerine ücretsiz bir kredi kartı türü sunmak zorundalar.
Yukarıda kısaca belirttiğimiz hükümler Avrupa Birliği'ne uyumda önemli bir adım oluyor. Bilgi Üniversitesi'nden Prof. Dr. Yeşim Atamer "Yeni yasanın tüketiciyi AB'den daha fazla koruduğu ileri sürüyor. Abonelik sözleşmelerinin istendiği anda tüketici tarafından iptal edilebilmesi ve uzun süreli sözleşmelerde ekonomik koşullara uygun fiyat değişikliklerinin yapılamamasının, banka ücretlerine müdahale edilmesinin piyasa ekonomisiyle uyuşmadığını, sözleşme serbestisine müdahale edildiğini" belirtiyor.
Prof. Dr. Ünal Tekinalp ise "Yeni Ticaret Kanununda faturaya isim yazma koşulunun kaldırılmasının tüketici haklarının aranmasına engel teşkil ettiğini" belirtiyor. Tekinalp "Lokantada yemek yediniz ve zehirlendiniz. Aldığınız fatura da şirket sorumlularının ismi yazmadığından sorumluyu bulmanın mümkün olamayacağını" ileri sürüyor.
Niye anlattık bütün bunları... Anlattık çünkü, hatırlayacaksınız CHP yeni Ticaret Kanunu'nun tüketici yararına hükümlerini tam yürürlüğe gireceği sırada değiştirtti. Tüketiciyi koruyan bu yeni yasa altı ay sonra yürürlüğe gireceğinden CHP, bu sürede yasanın halkın yararına hükümlerini, TTK'da yaptığı gibi "ağır idari para cezaları var, hapis geliyor, TÜSİAD'ı korumuyor, tüketiciyi koruyor" diyerek değiştirtecektir muhakkak. Anlayacağınız, dolandırmaktan korkmayıp hapisten korkanlar yine devreye girer.