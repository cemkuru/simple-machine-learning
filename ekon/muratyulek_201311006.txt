Mühendislik ve tıbbın hikâyesi
Türkiye, kendi otomobilini tasarlayan veya büyük ölçüde yerli tedarikçiler eliyle üreten ya da en azından üretimde yerli, yabancı tedarik zincirini kontrol eden bir ülke değil.

Türk sanayisi, flat panel de üretemiyor. Cep telefonu da. Türk sanayisi, MR cihazı üretemiyor. Böyle bir planı da yok. TEMSAN’ı bir tarafa bırakırsanız yerli muhtevası yüksek türbin üretemiyoruz. Dünyaya CNC takım tezgâhları ihraç edemiyoruz. Hava araçları tasarımı ve imalatı yeteneğimiz bebeklik aşamasında.

Oysa, örneğin, yüz nakli yapabiliyoruz. Tıpta, yöntemi kendimizin geliştirmediği birçok alanda da yurtdışındaki gelişmeleri yakından takip edebiliyor ve uygulayabiliyoruz. Dünyanın diğer ülkelerinde gerçekleştirilen teşhis ve tedavilerin, yerli doktorlar eliyle uygulanabildiği bir ülke Türkiye.

Geçen hafta bu köşede yazılanlarla ilgili e-mail gönderen ve arayan değerli okuyucularımdan bazılarının kanılarının aksine, severek mühendislik tahsili almış birisi olarak tüm bunları yazma amacım tıp adamlarımız ile mühendislerimizi anlamsız bir karşılaştırmaya tabi tutmak değil. Tıp adamlarımız ve sistemimiz harika gibi yargıya vararak mutlu olmak gibi amacım da yok. Amacım ne mi(ydi)? Türkiye, lafını çok ettiğimiz ama gerçekleştirmekte sıkıntı yaşadığımız sanayi-üniversite işbirliğini bir türlü olması gerektiği şekil ve seviyede gerçekleştiremedi yıllardır.

Üniversitelerimiz fildişi kule benzeri bir mevkide öğrenci yetiştirmeye çabalıyor. Ancak bunu yaparken, sanayi ile ilişkileri yeterince yakın olmadığı için pazara uygun mühendis yetiştirmekte zorlanıyor. Dahası, üniversitelerde mühendislik fakültelerindeki akademik kadro, ki bunların çok seçme insanlardan oluştuğunu biliyoruz– sanayi ile yakın çalışmadığı için sanayi şirketleri bu beyin gücünden ancak asgari seviyelerde faydalanabiliyor. Aynı şirketlerin çoğu bir Ar-Ge ya da tasarım kültürü oluşturmadıkları ve zaten büyük kısmının buna imkânları da olmadığı için, sanayimiz katma değerde ‘orta gelir tuzağına’ düşüyor.

Yine de dünya ile belirli bir ölçüde rekabet ettiklerini de burada söyleyelim. Avrupa ülkelerine o kadar olmasa da Azerbaycan’dan Ortadoğu ülkelerine ya da Afrika’ya Türkiye’nin yerli muhtevası yüksek makine ihracatı yapıyor. Türk beyaz veya kahverengi eşyaları Avrupa dahil birçok ülkede başa güreşebiliyor. Otomobil yan sanayi yine benzer ülkelere ihracat yapabiliyor. Ancak, tekrar edelim, sanayi sektörümüzün katma değeri ya da teknoloji muhtevası olması gereken yerden uzak. Türkiye’nin ihracatının ortalama teknoloji muhtevasının düşüklüğü bunun sonucu ortaya çıkan bir olgu.

İşte bu durum, yukarıda bahsedildiği gibi, sanayinin kendi Ar-Ge istek, yetenek ve imkânları sınırlıyken üniversiteyi bir beyin gibi de kullanamamasından kaynaklanıyor. Türkiye bir taraftan mühendislik fakültelerine belli kaynakları ayırıyor, ancak bundan elde edebileceği sosyal faydaların bir kısmını elde edemiyor. Tıpta ise uygulamayla akademi arasındaki ‘Çin seddi’ sanayiye göre daha az.

Hem mühendislik hem tıp fakültelerine Türkiye’nin en iyi öğrencileri gidiyor. Türkiye’de iyi bir tıp ya da mühendislik fakültesini kazanan öğrencilerin yetenekleri Amerika’da bir MIT’ye gidenlerden daha düşük değil. Türkiye’de tıp ve mühendislik fakültelerinde okuyan öğrencilerin ortalama kaliteleri de Amerika Birleşik Devletleri, Japonya ya da Almanya’daki ortalama tıp ya da mühendislik öğrenci kalitesinin altında değil. Ancak, Türk sanayisinin ortalama katma değeri bir Almanya’nın çok altında. Bir rakam vereyim; benim hesaplarıma göre, Türkiye’de sanayi sektöründe çalışan kişi başına elde edilen sanayi hasılası (yani, GSYH içindeki sanayi katma değeri) Almanya’dakinin üçte biri seviyesinde.

Ekonomi Bakanı Zafer Çağlayan’ın sık sık Ekonomi Bakanlığı’nın hesapladığı, Türkiye ihracatının ortalama kg fiyatının Almanya’nınkinin yarısından az olduğu üzerinde duruyor. Nüfusu Türkiye’ye yakın olan Almanya’nın ihracatı Türkiye’nin on katı seviyesinde olsa da her iki ülkenin ihracatının çok büyük bölümü sanayi ürünlerinden oluşuyor. Almanya’nın ihracatıyla Türkiye’ninki arasındaki fark sadece hacimden değil sanayi ürünleri arasındaki büyük katma değer farkından da kaynaklanıyor.

Türkiye’nin mevcut şartlarda temel bilimlerde alabileceği mesafe ve fayda sınırlı ancak mühendislikten çok ciddi fayda sağlayabilir. Türkiye’nin ihracatını artırarak daha sürdürülebilir bir büyüme patikasına oturması sanayi katma değerinin artmasından geçiyor. Katma değerin artışı Ar-Ge, tasarım, markalaşma ile mümkün ise bunlar da üniversitenin sanayinin hemen yanında, hatta içinde yer almasından geçiyor.  Yani, mühendislik fakültelerindeki beyinlerin Türk sanayinin Ar-Ge uzmanları gibi çalışmasından.

Tekrar Almanya

Bu sorunlar sadece Türkiye’ye ait sorunlar değil. Hem Alman sanayileşmesi hem de Japon sanayileşmesinin temelinde eğitim sistemi reformu yatıyor. Almanların 19. yüzyılın ikinci yarısında fark ettikleri sorun, eğitimin sanayileşme etrafında şekillenmesi sonucunu doğurdu. Bir bakıma, eğitim Alman sanayisi başta olmak üzere iş kesimine hizmet edecek insanları yetiştirmek üzere tanzim edildi.

Bu, nispeten geç kapitalistleşen bir ülkenin şartlarının ortaya çıkardığı ve insani açıdan oldukça eleştirilebilecek bir sonuç olarak da görülebilir. Ama sanayi-üniversite işbirliği fikri etrafında şekillenen Alman eğitim sistemi en azından insanlara hayatlarını kabul edilebilir, maddi boyutlarda idame ettirebilmeleri sağlayacak mesleki formasyonu sağladı. Bu insan kaynağıyla mücehhez olan Alman sanayisi de dünya nüfusunun yüzde 1 civarına sahip bir ülkeden dünya ihracatının yüzde 10’unu üretiyor bugün.