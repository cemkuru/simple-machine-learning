Yok böyle kazanç!
Dünyada sanal para “Bitcoin” çılgınlığı yaşanıyor. Buna dijital para veya kriptolu para deniliyor. Çin’den başlayan talep patlaması hızla yayılıyor. Dolar ve Euro’nun istikrarsız seyri karşısında, Bitcoin’in müthiş yükselişi iştah kabartıyor. Önceleri dijital paranın yüzüne bakmayanlar bugün üzerine balıklama atlıyor. Bitcoin’in değeri 2013 yılında füze gibi fırladı. 2012 ocak ayında 1 Bitcoin 7 dolardan işlem görürken, Mart ayında 49 dolar oldu, Cuma akşamı 266 dolara yükselerek dudak uçuklattı. Bugün kullanıcı sayısı 100 bini aşan Bitcoin, sayısal bir dosyadan başka birşey değil.  Bitcoin, resmi olmayan bir para birimi. Yasadışı değil, ama yasal olarakta kullanılamıyor. Öncelikle www.bitcoin.org sitesinden öncelikle programı indirmeniz gerekiyor. Torrent veya emule tarzı olan bu program ile ağa bağlanıyorsunuz ve bilgisayarınızda otomatik bir sanal cüzdan (wallet) oluşuyor. şifrenizi asla kaybetmemelisiniz. Oluşturduğunuz cüzdan aynı zamanda sizin parayı alacağınız sanal adresiniz. Hesabınıza bitcoin yüklemek için Mt.Gox, Intersango, Cavirtex ve GetBitcoins (USA) sitelerini kullanabiliyorsunuz. Bu hesaplara bitcoin aktarmak için ise farklı platformlar var. Örneğin Mt.Gox’u kullanacaksanız önce üye oluyorsunuz daha sonra ister banka transferi ile isterseniz Dwolla veya Bitinstant gibi 3.parti platformları kullanarak nakit karşılığı bitcoin satın alabiliyorsunuz. Bitcoin kurucuları Youtube manifestolarında, bu sistemin küresel finans alanında bir devrim sağlayacağını ve Bitcoin’in yeni küresel para birimi olarak insanlığa hizmet edeceğini iddia ediyorlar.  Bitcoin sayısı ise 21 milyonla sınırlandırılmış. Açık kaynak kodlu bir uygulama olan Bitcoin istemcisinde oluşturduğunuz cüzdan otomatik olarak ilk adresinizi gösteriyor. Oluşturduğunuz cüzdanı şifreledikten sonra ise Bitcoin alıp göndermeye başlayabilirsiniz. Kullanıcılar Bitcoin almak için birden fazla seçeneğe sahip: Şahıslar, Değiş-tokuş siteleri, Temel Bitcoin satın alma siteleri ve Fiziksel Bitcoin’ler bunlardan bir kısmı. Kullanıcılar sahip oldukları bu dijital paraları ise online dünyada geçerli olan yerlerde kullanabiliyorlar. Kesin bir rakam olmasa da Bitcoin geçerli olan mağazaların sayısının binleri bulduğu ifade ediliyor.