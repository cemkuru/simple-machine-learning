Çin politikamız, Çin usulü sanayi politikaları ve AVIC
Türkiye’nin Çin’de ciddi tanıtıma ihtiyacı var. Ancak iyi haber; başarılı bir tanıtımın Çin’den Türkiye’ye ciddi bir ekonomik fayda sağlayacağı da kesin gibi. Çin hızla büyüyor. Resmi rakamlara göre dünyanın en büyük ikinci ekonomisi olsa da, hesaplama sorunlarını aşarsanız muhtemelen dünyanın en büyük ekonomisi oldu bile.

Çin’de çok az yerde çok az Türk marka ve ürünlerine rastlıyorsunuz. Spesifik konuşmak gerekirse; benim alışveriş mekânlarında görebildiğim tek Türk marka Beko. Tabii bir de THY’nin reklamları var. Komagene’nin ciddi bir pazarlama planıyla Çin’e girmeye çalıştığını Turkuaz Festivali’nde öğreniyorum. Türk-Çin İşadamı ve Sanayicileri Derneği’nin (TÜÇSİAD) düzenlediği ve Ankara Ticaret Odası ve Ankara Büyükşehir Belediyesi’nin de katkı verdiği bu festivalde çok sayıda Türk markası stant açmış. Kurukahveci Mehmet Efendi dahil. Daha ilk günden başlayan kalabalık ve stantların önündeki kuyruklar Türkiye’nin Çin’de tanıtım yapmada ne kadar geç kaldığını gösteriyor. TÜÇSİAD’ın Türkiye adına önemli bir işe imza attığını rahatlıkla söyleyebiliriz.

TÜÇSİAD Başkanı Murat Sungurlu, Çin’in geçen yıl yurtdışına 83 milyonun üzerinde turist gönderdiğini hatırlatıyor. Türkiye’nin ise bundan aldığı pay on bin civarında. Turkuaz festivalinde gördüğümüz manzara, Türkiye’nin ciddi bir tanıtım ve altyapıyla daha çok kendi bölgelerinde ve biraz da Avrupa/Amerika’da seyahat eden Çinli turistleri Türkiye’ye çekebileceğimizi gösteriyor. Ziyaret ettiğimiz Çin Dışişleri Bakan Yardımcısı ve Ticaret Bakanlığı üst düzey yetkilileri de bu durumu teyit ediyor.

Ancak şu anda Çin’e gösterdiğimiz ilgisizlikle bu maalesef pek mümkün değil. Çin’e ne kamu ne özel sektörümüz ilgi gösteriyor. Bunun belki de iki istisnası TÜÇSİAD ve bir de Çin’den ithalat yapan işadamlarımız. Bu köşede daha önce de söylediğimiz gibi Türkiye’nin iyi düşünülmüş (ve değişik çevrelerle tartışılmış), kapsamlı (ekonomik, siyasi), iyi koordine edilen (bakanlıklar ve kuruluşlar arası) uzun dönemli (10 ya da 20 yıl) ve dinamik (değişen şartlara uyum sağlama yeteneğine sahip) bir Çin politikasına ihtiyacı var. Geciktik ama Anglosaksonların dediği gibi, geç olması hiç olmamasından daha iyi.

Çin’de havacılık sanayii Mao döneminden beri geliştirilmeye çalışılıyor

Çin’in sivil ve askeri havacılık alanına çok önem verdiğini biliyoruz. Öyle ki, uluslararası basında, Çin’in uzun dönemde, büyük gövdeli yolcu uçağı pazarındaki Airbus ve Boeing duopolüne karşı yetenek geliştirmeye çalıştığı sık sık işlenir. Dünyada sivil uçak piyasası, önümüzdeki on yıllarda yenilemelerle birlikte birkaç kat büyüyecek. Dahası, sivil uçak teknolojisi, özellikle enerji açısından daha emekleme döneminde. Dolayısıyla, uçak sanayiine giriş yapan ülkelerin “öğrenme” süreçleri düşünüldüğünde önleri açık; girmeyenler ise yaya kalacak. Çin, sektörün bu niteliklerinin farkında diye düşünebiliriz.

Çin’de, 1949 yılındaki devrimden sonra, 1951 yılında “Makine Sanayi Bakanlığı” kurulmuş. Hemen ardından ise bu bakanlık makine sanayii ile ilgili yedi bakanlığa ayrılmış. Bu, Çin’in adı konulmamış sanayi politikalarının belki de en ilginç göstergesi. Bugünün Çin’indeki dev sanayi kuruluşları da kendi varlıklarını aynı sanayi politikalarına borçlu muhtemelen.

Yedi sanayi bakanlığı hangileri miydi? Birinci sanayi bakanlığı olan Makine Sanayi Bakanlığı sivil makinelerin üretimi ve geliştirilmesinden sorumluyken, ikincisi nükleer sanayiden, üçüncüsü havacılık, dördüncüsü elektrik, beşincisi silah/savunma, altıncısı gemicilik, yedincisi ise “füze” sektöründen sorumlu tutulmuş. Bu sayede seçilen bu sanayi alanlarının gelişmesi mikro seviyede yönetilmiş.

Havacılıktan sorumlu “İkinci Sanayi Bakanlığı” ismi, 1982 yılında “Havacılık Sanayii Bakanlığı” olarak değiştirilmiş. 1993 yılında Aviation Industry Corporation of China (AVIC) adlı holding şeklindeki kamu iktisadi teşebbüsü haline dönüştürülmüş. 1979 yılında ise bağımsız olarak savunma havacılığı şirketi olan CATIC kurulmuş ve 2008 yılında AVIC ile birleştirilmiş. Bu holding altındaki AVIC International şirketi sivil, yine aynı gruba bağlı CATIC ise askeri uçakları üretiyor. Çin’in bugünkü havacılık sanayii, kökenlerini bu politikalara borçlu.

AVIC grubu bugün lojistikten gayrimenkul ve tersaneciliğe kadar çok çeşitli alanlarda faaliyet gösteriyor. AVIC International’ın satış gelirleri holdingin yüzde 40’ına denk geliyor; 70 bin çalışanı var. 50 milyar dolar ciroya sahip AVIC holding, dünyanın en büyük 500 şirketi içinde 212. sırada yer alıyor. Askeri uçak üretimi yapan CATIC’in cirosu ise 1 milyar dolar seviyesinde. AVIC International şirketinin toplam cirosunun yüzde 20 civarındaki kısmı AVIC’in yurtdışı iş hacmi giderek büyüyor. Hedefleri yüzde 30’a çıkarmak. AVIC International şirketinin büyüme hızı yılda yüzde 30 civarında. Bünyesinde 8 adet Borsa’da işlem gören şirket var. AVIC bünyesinde dört de üniversite var. Bu üniversiteler sosyalist dönemde grubun bir nevi Ar-Ge hizmetlerini yerine getirmek için kurulmuş. Dedik ya; Çin usulü sanayi politikaları. Aynı gruptaki proje ve mühendislik şirketi ise dünyanın değişik ülkelerinde faaliyet gösteriyor. En yoğun olduğu kıta olan Afrika’da taşınabilir hastane tesislerinde, enerji, havaalanı, lojistik ve altyapı inşaatı projelerine kadar işleri var. İran, Mısır ve Türkiye gibi ülkelerde EPC müteahhidi olarak 1000 MW’ın üzerinde tesisler kuruyor. Yine çeşitli ülkelere iş makineleri, otobüsler, traktör, uçak gibi ürünler satmış şirket. Çin’in teknolojik alanda bağımsızlaşma ve ihracat öyküsü, Huawei ve AVIC gibi gruplarla şekilleniyor. Bu “vakaları” tanımak ve analiz etmek karar alıcılarımız ve işadamlarımıza fayda sağlar.