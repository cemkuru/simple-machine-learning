7 bin 300 beyaz yakalı 'esnek' çalışıyor, saate değil performansa bakılıyor
World Business Council for Sustainable Development (WBCSD-Dünya Sürdürülebilir Kalkınma İş Konseyi) Başkan ve CEO’su Peter Bakker, yanındaki Eczacıbaşı Holding CEO’su Erdal Karamercan ile Borusan Holding CEO’su Agah Uğur’u işaret etti:

- Konseyimize dünyanın önde gelen 200 şirketi üye. Bunlar arasında Türkiye’den Eczacıbaşı ile Borusan da var.
İş Dünyası ve Sürdürülebilir Kalkınma Derneği (SKD) Genel Sekreteri Konca Çalkıvık araya girdi:
- Derneğimiz, WBCSD’yle işbirliği içinde. Üyelerimiz de WBCSD kriterlerine uyum yolunda ilerliyor. 
Erdal Karamercan, 2007’de WBCSD’ye üye olduklarını belirtti:
- Bu üyelikle birlikte bazı kriterlere uymayı da kabul etmiş olduk. Sürdürülebilir Kalkınma Grup Başkanlığı kurup, başına Okşan Atilla Sanön’ü getirdik.
Ardından kriterlere uyum yolculuğu verilerini paylaştı:
- 2008-2012 döneminde grubumuza bağlı şirketlerin karbon salınımı yüzde 8.8 azaldı. Su tüketimimiz yüzde 25.4 düştü. Enerji tüketimimiz yüzde 14 geriledi. Üstelik bu adımları şirketlerimizi büyütürken atmış olduk.
Sürdürülebilir kalkınmanın önemli koşullarından birinin kadınların çalışma hayatına daha fazla katılımı olduğunu vurguladı:
- Sürdürülebilir kalkınmanın yolu kadından geçiyor. Grubumuzda kadın çalışan oranı yüzde 35 düzeyinde. 2012’de işe alımlarda kadın oranı yüzde 43’e çıktı. Kadın-erkek çalışan oranının yüzde 50-50 olmasını hedefliyoruz.
Bu yıl ocak ayında attıkları adıma değindi:
- 4 bin 500 beyaz yakalı personelimiz “esnek çalışma” düzenine geçti. Kimseye “Saat kaçta gelip, kaçta çıktın?” sorusu sorulmuyor. Performansına bakılıyor.
- “Esnek çalışma” yüzünden maaşta indirim gündeme geldi mi?
- Hayır. Geçen 10 ayda verimlilikte gerileme olmadı. Personelimiz “esnek” çalışırken işini aksatmıyor.
Agah Uğur, Borusan’ın WBCSD’ye 2009’da üye olduğunu kaydetti:
- Grup şirketlerimizin toplam karbon salınımı yüzde 6 azaldı. Su tüketimimizde yüzde 4 düşme oldu. Beyaz yakalılar arasında kadın çalışan oranımız yüzde 28’di, bu yıl 29.7’ye çıktı. Daha da yükselmesini istiyoruz.
Borusan Holding’de 2 bin 800 beyaz yakalının çalıştığına değinip ekledi:
- Biz de beyaz yakalılar için 3 ay önce “esnek çalışma” modelini benimsedik.
Erdal Karamercan, 37 yıldır yönetici olarak görev yaptığını anımsattı:
- Bu dönemde kadınların daha verimli çalıştığına tanık oldum. Kadınlar, erkeklere oranla hedefe daha iyi kilitleniyor.
Eczacıbaşı ve Borusan Holding’in “sürdürülebilir kalkınma” yolunda geçtikleri “beyaz yakalıya esnek çalışma” modeli maaş-ücret kaybına yol açmadan başka gruplara da yayılır mı?
“Ücret-maaş kesintisi” gündeme getirilmeden mavi yakalı da zamanla bu kapsama girer mi?
Uçakta yeme-içme 500 milyon doları buluyor
TÜRK Hava Yolları (THY) Genel Müdürü Temel Kotil, Yönetim Kurulu Başkanı Hamdi Topçu ve Turkish Do&Co’nun ortağı Atilla Doğudan’la birlikte yeni ikram konseptini tanıtırken maliyetle ilgili şu mesajı verdi:
- Havada ikram giderlerimiz ciromuzun yüzde 5’ini buluyor. Yani, iki ikram bir uçak ediyor.
Temel Kotil’den bu mesajını netleştirmesini istedim:
- Bu yıl ciromuz 10 milyar dolara doğru gidiyor. İkram giderlerimiz de 500 milyon dolara ulaşacak.
“İki ikram bir uçak” sözüne de açıklık getirdi:
- Finansman yüküyle birlikte alım maliyeti 1 milyar dolara ulaşan uçaklarımız var.
THY, 500 milyon dolarlık ikramla dünyada öne çıkıyor.
Hayvan yemi için GDO’lu ürün ithalatı serbest mi

AKHİSAR’daki Ravika Köyü’nde Keskinoğlu Grubu Yönetim Kurulu Üyesi Keskin Keskinoğlu ile sohbetten aktardığım, “Tarım Bakanlığı GDO’lu mısır ve soya ithalatına izin vermiyor” sözüne Fikir Sahibi Damaklar’dan Defne Koryürek ve Buğday Ekolojik Yaşamı Destekleme Derneği’nden itiraz geldi:
- İnsan tüketimine yönelik GDO’lu (genetiği değiştirilmiş) ürün ithalatı yasak ama hayvan yemi için yasak yok.
Buğday Ekolojik Yaşamı Destekleme Derneği ayrıca Keskinoğlu’nun, “Organik tavukta en önemli fark, yemin organik olması” bakışını da kafa karıştırıcı buldu.